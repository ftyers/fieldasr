Ынӄоры Иисусынэ ԓьунинэт ӄээӄын ӈыроӄӄԓеккэн мынгыткэн ӈиръэ пароԓ рэгъючечӈыԓьыт ынкъам тыӈивынинэт ытри эмӈирэюну Ынык ы`ттъыёԓ ыммайӈынымнымэты ынкъам мъанымнымэты, миӈкыри Ытԓён Чинит нырэԓӄынӈыӄин.
Ынан ивнинэт ытри: «Ԓыгэкоԓё нъэԓгъи пэӈвытрывъайгыркэгыргын, мигчирэтыԓьыт-ым тъэркинэт. Ытԓён вай ӄыванԓяркынэткы Этын пэӈвытрывъайгыркэгыргыкэн, иӈӄун нынӈивынинэт мигчирэтыԓьыт Ынин пэӈвытрывъайгыркэгыргэты.
Ӄыԓеркынитык! Гымнан тури тынӈивыркынитык, ӄынур яракытэпаԓгыӄагтэ э`гымкэты.
Ынӈэ эпирикэ ымы тэючгын, ымы ӈыркир, ымы пԓекыт, ынкъам ынӈэ мэӈин ръэтык эйиԓытриԓкэ.
Рэсӄивык ръарачыкогты, янор ӄиквытык: „Онтымгыргын мачынан нытваркын ӈотэнрак“.
Ынкъам эвыр ынкы нымытваркын ԓенԓеӈонтымытваԓьын о`равэтԓьан, тургин ԓенԓеӈонтымгыргын рапэԓятгъа ынык рээн, эвыр-ым этԓы – рэпэԓӄынтэтгъэ торыкагты.
Ынкъам ӈотэнрак ӄыпэԓятыркынэтык, ӄынуркыниткы ынкъам ӄыԓпыркыниткы ымыԓьо, ръэнут ырык варкын, ӄэԓёӄъым мигчирэтыԓьын мэгчермынгыквыԓьыԓӄыԓ. Ынӈэ эԓпууръыкэ ыннанран ӄоԓерагты.
Ынкъам эвыр тури еттык ръамайӈынымнымэты ынкъам ӈэнку тури нэнрыгэԓевтык, ӄынуркыниткы ымыԓьо, ръэнут торыкы нэрэйыԓтык,
ӄынмэԓевэтыркыниткы ыргинэт тъытԓьэт ынкъам ӄивыркыниткы: „Энанԓявагыргын Эӈэӈин энмэч турык ӄача!“
Эвыр-ым рэенӈытык ръамайӈынымнымэты, ынкы-ым тури ӄырым ы`нынрыгэԓевтык, ӄыԓейвытык ынкэкин равытгыръеквэ гавэтгавма:
„Рыпэт пиӈпиӈ, эймысӄэтыԓьын морыкгыткагты турыкмэйӈынымнымык, моргынан тэвԓяткота мытынпэԓӄынтэвыркын торыкы. Ытръэч-ым ԓыги ӄыԓгыркыниткы: Энанԓявагыргын Эӈэӈин энмэч чымче варкын“.
Тивыркынитык тури, Содом таӈыӈ ратвагъа ынӄэн мэйӈынымнымык ӈотӄэн Ы’ԓёк!» «
А’тӄэӈэты гыт, Хоразин! А’тӄэӈэты гыт, Вифсаида! Эвыр-ым Тирык ынкъам Сидонык тайкыёт ынӄэнат таӈынанэнэчгытаттэ, миӈкыри гэтэйкыԓинэт турык, тэԓенъеп-ым ӈотэннымытваԓьырык, чемгъоанӈэԓёта тымӈэавэръыйпыԓьа ынкъам пиӈпиӈытвиԓьэ, ы`мпаӈэты ваԓьын ыргин вагыргын аԓваӈ нэнъытчыгъэн.
Ынкъам ынӄэната Тир ынкъам Сидон ратваӈыт таӈыӈ турык Судык!
Ымы гыт, Капернаум, тэгъеӈыркын йъыйыӄытагнэты эргавык? Ӄырым, таӈӄонпыӈтанымчаӈгыргыкэн ванвэты нэрэнинтыгыт!
Ынӄэнына, микынэ напаԓёмтэԓыркынэтык тури, энапаԓёмтэԓыркын Гым, микынэ э`нӄу нэԓгыркынитык, э`нӄу нэԓгыркынигым Гым. Микынэ-ым Гым э`нӄу нэԓгыркынигым, э`нӄу ԓыӈыркынин Ынӄэн, Микынэ Гым инэнӈивыгъи».
Ӈыроӄӄԓеккэн мынгыткэн ӈиръэ пароԓ рэгъючечӈыԓьыт коргэты пэԓӄынтэтгъэт ынкъам нивӄинэт: «Этынвэгыт, ымы кэԓьэт оча варкыт морыкы, титэ мури мыттъививыркын ырыкы Гыныгныннэ!»
Иисусынэ-ым ивнинэт ытри: «Гымнан тыԓьугъэн, каԓьайӈын-Сатана эрэтгъи э`э`йпы ӄынур йъиԓкээвйынйын.
Ԓьуркыниткы, тури Гымыкайпы эрмэтвитык тэнтик кымъыԓгычгыт ынкъам чиԓимуӄыэпээпэгти, ынкъам рыруԓыԓтэвытвиткы э`ӄэԓьин ымармагыргын – ынкъам ӄырым ръэнут торыкы нытинэнъэӄэӈын.
Ытръэч-ым коргаво эԓгыԓкэ кэԓьэргин оча вагыргын торыкы, ипэ ӄыкоргавыркынэтык – тургинэт нынныт гэкэԓитэйкыԓинэт и`и`к».
Ынкъам ынӄэн чечамыткавык Иисус коргаквъэ Эӈэӈин Выйитэ ынкъам иквъи: «Тынэргавыркынэгыт, Ытԓыгигыт, и`и`кинэйгыт ынкъам нутэйиквикинэйгыт Этынвэгыт, ӄэԓёӄъым Гынан вэнвакы рытын ынӄэн кувчемгъоԓьэпы ынкъам каԓегъёԓятыԓьэпы, ынкъам рывэнтэтын мыӄыԓьырыкы. Ии вай, Ытԓыгигыт, ынӈин ваԓьо гатваԓен Гынин пытԓиӈыԓьын тагъяӈгыргын!»
Ынкъам иквъи: «Гымык-Ытԓыгэ таӈымыԓьо гинэйытԓин Гымыкы. Ванэван микынэ ԓыги ныԓгынин Экык, Микыну ваԓьын, арыԓгыка Ытԓыгэ, ынкъам ванэван микынэ ԓыги ныԓгынин Ытԓыгын, Микыну ваԓьын, арыԓгыка Эккэтэ ынкъам ынӄэнат, микынти Эккэтэ инэнԓьуӈэтыркынинэт ԓыги рытчык Ытԓыгин вагыргын».
Ынӄоры-ым, рагъёчачӈыԓьэты тыԓик, иквъи ынӈин, эмытри ваԓёмынво: «Кычьымыԓьытури, инэԓьуԓьытури ынӄэнак, ръэнут торгынан ԓьуркыниткы!
Тивыркынитык тури, нымкыӄинэт мэтъатвыткоԓьа ынкъам тиркэрмэрык гэрэԓьунԓин ынӄэн, ытръэч-ым ԓюнԓьутэ нэнтыгъэн, гараваԓёмӈыԓен ынӄэн, ръэнут торгынан ваԓёмыркынэткы, ытръэч-ым ԓёӈваԓёма нэнтыгъэн».
Ынкы ы`ттъыёԓятгъэ ыннэн законынчечаватыԓьын ынкъам пынԓёнэн Иисус, тааӈынво Ытԓён. «Инэныгъюԓевэтыԓьигыт, – пынԓёгъэ ытԓён, – ынраӄ вай гым мыръэгъэк, иӈӄун эймитык таӈӄонпыӈкэн ягтаԓытвагыргын?»
«Ръэнут-ым гэкэԓиԓин Законык? – пынԓёгъэ ынръам Иисус. – Миӈкыри гынан каԓевэтгавыркын?»
Ынӄэн татԓыӈгъэ: «„Эӈъэԓю ӄыԓгыркын гынин Этын Эӈэӈ ымыԓьыԓеӈгыпы эвыр ымыԓьычемгъойпы“ ынкъам „Эӈъэԓю ӄыԓгыркын гынин чымчеԓьын ӄынур гынин увик“».
«Ӄэгԓынангэт гыт татԓыӈгъэ, – ивнин ытԓён Иисусынэ, – ынӈин ӄитыркын, ынкъам гыт рэегтэԓетыркын».
Ытръэч-ым эмрэйиԓюӈык чиниткин увик, ынан пынԓёнэн Иисус: «Мэӈин-ым гымнин чымчеԓьын?»
Татԓыӈык Иисус ыныкы иквъи: «Ыннэн о`равэтԓьан гэԓеԓин Иерусалимгыпы Иерихонэты. Ръэтык ыныкы пэнрыткогъат э`ӄэтэрмэчьыӈыԓьыт. Ыргынан ытԓён ниръытвыгъэн, натаԓяйвэвыгъан ынкъам эквэтгъэт, напэԓягъан ытԓён въэӈӈоԓьын.
Кэтэм-ым ынӈэнръэта гэԓеԓин ӈаанкакэн таароӈрагэԓевыԓьын, ынан ԓьунин ынӄэн о`равэтԓьан, гаԓянэн.
Ынӈин-ым гитԓин ымы левийыԓьын , ынан гитэнин ынкъам кавранэн.
Ынӄоры ванвэты, миӈкы нытваӄэн тэвиминӈэтыԓьын, пыкиргъи самарияԓьын. Ынан ԓьунин ытԓён ынкъам ейвэчу рытчынин.
Ытԓён эймэквъи, ынӄъом, энаркэԓепԓыткок ынин атынвыт мытӄэ эвыр э`кимԓе, рыкыԓвэннинэт. Ынӄоры ынан рывакъовнэн тэвиминӈэтыԓьын ченэтосёԓыткынык, рыпкирэннин рамкыԓьырагты ынкъам ынкы винрэннин ытԓён.
Ӄоԓетъыԓёк ынан йыԓнин рамкыԓьыраэтынвэты мынгыквын ынкъам иквъи: „Ӄывинрэтыркыниткы ытԓён, титэ-ым гым трэпэԓӄынтэтгъэ, ынкы трамынгыквынат ымыԓьо ӄутти яаёттэ“.
Мэӈин ынӄэнырык ӈыроргарык гыныкгэта гатваԓен ынанчымчаԓьо тэрмэчьыӈыԓьэ рытавэмэнӈавъё о`равэтԓьагты?»
Законынчечаватыԓьын татԓыӈгъэ: «Ынӄэн-ым ӈан мэӈин ейвэчетгъи». Иисусынэ ынкы ивнин ытԓён: «Ӄыԓеркын, ынкъам ымы гыт ынӈин ӄитыркын».
Рымагтэты тыԓяма рэгъючечӈыԓьырык рээн, Иисус етгъи ӄоԓ мъанымнымэты. Ӈэнку ӈэвъэнйыръэ, нынныԓьэ Марфа, э`йӈэвнинэт ытри ыныкрагты.
Ынин гатваԓен чакэттомгын, нынныԓьын Мария. Мария вакъогъэ Этынвэн гыткаӈӄач ынкъам нэнапаԓёмтэԓӄэнат Ынинэт вэтгавыт.
Марфа-ым ныгпиԓьэтӄин кывайынво. Ытԓён эймэквъи ынкъам иквъи: «Этынвэгыт, эви Гыныкы тымӈаԓгоԓяӄ, гымыкчакэттомга пэԓянэн гымыкы ымыԓьо мигчир? Ӄиквын ытԓён, иӈӄун ынан гым нинэвинрэтгъэн».
Иисусынэ-ым ивнин ытԓён татԓыӈык: «Марфайгыт, Марфа, гыт гыпиниԓюркын ынкъам мыкэмэркэчетыркын,
аԓымы-ым ыннэн вэты эӈъэԓю ԓынъёԓӄыԓ. Марияна-ым ԓьунин ыныкы ԓыгэяагты ваԓьын, ынӄэн ыныкайпы ӄырым ы`ниткэгъэн».
