Ынӄоры Иисусынэ ԓьунинэт гаймычьыԓьыт, микырык нытриԓӄинэт инэрэтти манэчанԓягты.
Ынкы гатваԓен ымы ӈъоԓьын ӄԓиквъиԓьыӈэв, микынэ нэнаёӄэн ӈэнриԓы ӈиръэ ръыпыԓвынтыманэт,
ынкъам иквъи: «Аԓгаӈэка тивыркынитык, ӈоот ӈъоԓьын ӄԓиквъиԓьыӈэвэ рытриԓнин мыкыӈ ымыԓьорык.
Ӄутырык ымыԓьорык нэтриԓынэт рыпаросӄавгыпы, ынан-ым, ӈъочьыӈава, рытриԓнин ымыԓьо, рэӄэ гэегтэтԓин».
Ынӈот ваԓьырык вэтгаво наԓгыӈӈогъан таароӈран, энмэн ԓыгэтампэравыква ынӄэн гэтэйкыԓин ынкъам гантампэравԓен этчывэтԓьа таароӈӄавээръа. Иисус иквъи:
«Ымыԓьо ӈотӄэнат, ръэнутэт торгынан тэӈычьу ԓыӈыркыниткы, рэтэԓпыӈыт. Рэнъэԓӈыт ы`ԓёт, титэ ӈоот нэрэнчимиръэвӈын ыпычьытагнэты».
«Инэныгъюԓевэтыԓьигыт, – намӈыԓёгъан Ытԓён, – титэ-ым ынӄэн ратвагъа? Ынкъам миӈкыри моргынан ԓыги мытрэтчыӈын ынӄэн нъэтԓьэн? Миӈкыри ваԓьо ратвагъа гыйив?» «
Гынрырэты ӄытваркынэтык, иӈӄун тури ы`ръунтыкэ ы`нынтытык, – очыткогъэ Иисус. – Мыкычьыт рэенӈыт Гымыгныннык ы`ръэты энаяаԓьыт ынкъам ривыркыт: „Ынӄэн вай Гым!“ ԓымэвыр „Энмэч чымче нъаԓгыргын!“ Ынӈэ аԓымӈэнака ырык!
Титэ раваԓёмӈыткы мараквыргыт ынкъам варатэн акавкэтгыргыт, ынӈэ акапчачавка, ӄун-ым ынӄэнат ы`ттъыёԓ ваԓьыԓӄыԓтэ, наӄам ынӄэн еп ӄырымэн ытръэттэгын».
Ынӄоры Иисус иквъи ырыкы: «Рарыннотыԓягъа варат варатэты ынкъам ӄуԓинутэнут ӄоԓенотагты,
ратваӈыт кытнотасӄытэвԓягыргыт, ԓымынкы ратваӈыт ымы гытъатгыргыт, ымы энаврыӈтъычгыргыкэн въэгыргыт, ратваӈыт кытъаӄаԓеӈэты ваԓьыт этгыргыт ынкъам эргыԓьыт эӈэӈгыйивыт э`э`йпы.
Ытръэч-ым ымыԓьо ынӄэнат этыӈӈок, нэрэпирисӄычетйивыркынитык ынкъам нэрэркыԓеԓьэтыркынитык, нэрэсудыркынитык синагогык ынкъам наравосӄыраркынэтык, нэрэнрывинрыркынитык пынԓёйвынво тэркармагты ынкъам очочырыкы Гымык курэ.
Ынкэӈит торгынан гаймаӈэн тыво ринэԓгытык Гым.
Ӄун-ым, эвнэмитъэчимгъукэ ӄитыркынитык, миӈкыри аӈэнток.
Гымнан трэйыԓӈын торыкы ынӈин ваԓьын коттапвэтгаквыргын ынкъам кувчемгъогыргын, рыпэт тургинэт э`ӄэԓьыт раԓвавӈыт ымы ӄраӄатык, ымы о`раторыкагты рэӄын ивык.
Ытръэч-ым ытԓыгырык, йичьэмиттумгэ, чычеткинэрык ынкъам тумгэ нэръэӄэйыԓынтык тури, ӈыръыӄутти торыкайпы наранмыгнат.
Ынкъам ымыԓьорык тури э`ӄу нэрэԓгыркынитык Гымык курэ.
Ытръэч-ым ымы кырвир торыгԓявтэпы ӄырым нытымӈэвын.
Пытԓиӈыԓьу ӄытваркынэтык, рэнъегтэԓевӈыткы чиниткин ӄэԓеԓвын». «
Титэ рэԓьуӈыткы маравраттэ Иерусалимык гроԓмакы, ԓыги ӄыԓгыгыткы: ԓыгипэтԓе рэнъэԓгъэ ынин тэԓпын.
Ынкэӈит Иудеяк ваԓьыт мачынан ныкытгынтакватынат ӈаеты, Иерусалимык ваԓьа мачынан ы`нпэԓягъан ынӄэн, микынти ратваӈыт гроԓмакы ваԓьык нутэк мачынан эвнэпэԓӄынтэткэ нитынэт майӈынымнымэты.
Миӈкыри ӄун нъэԓгъэт ынӄэнат ԓиӈыԓьэткин ы`ԓёт, титэ рэнъэԓгъэ ымыԓьо мэтъатвыё Каԓегыргык.
Раԓгъаӄатваркыт нанӄыԓьыт ынкъам энанԓыватыԓьыт ынӈэнъыԓёк. Кыттавэмэнӈыгыргын ратвагъа ӈутиннутэк, Эӈэӈ раԓганӈэнайпыгъа ӈотэнваратэты.
О’равэтԓьат рэвъиркыт маравръысӄэпы ынкъам нэрэймитыркынэт ымыԓьо аԓванотагты. Ынкъам аԓваԓьыварата нэрэтэнтисӄуйвыркын Иерусалим. Ымыԓьо ынӄэнат ратваӈыт ынкатагнэты, виин аԓваԓьываратэн этынвычьатгыргын ӄырым нытэԓпыгъэн».
Иисус ӄээӄын гивԓин: «Тиркык, йъиԓгык ынкъам эӈэрык торгынан рэԓьуӈыткы эӈэӈгыйивыт, нутэйиквик-ым о`равэтԓьат амкапчача раӄувчемгъоӈӈоӈыт айычгыръома аӈӄы.
О’равэтԓьат рапэӄэтатыркыт ачемгъокэтвэтагнэты эмъэӄэԓиӈу ԓыӈык ынӄэн, ръэнут раймавыӈӈогъа ымыԓьыӈаргыногты. Миӈкыри ӄун и`и`кин армагыргыт ранвэвраԓьатыӈоӈыт.
Ынкъам ынкэӈит нэрэԓьуӈын Экык О’равэтԓьаргэн, тыԓеԓьын йъыткыната, армайпыԓьын ынкъам кытэргычьатгыргыԓьын.
Титэ ынӄэн ранъаԓыӈӈогъа, ӄыԓӄутыркынитык ынкъам ӄэтпэты ӄынъэԓтык, ӄэԓёӄъым тургин рытавэмэнӈытораквыргын энмэч чымче нъаԓыӈӈоркын».
Иисусынэ тывнэн ырыкы ынӈин ваԓьын нэнъайвымӈыԓтэԓ: «Ӄыгитэгыткы уттуут-инжир ынкъам ӄутти уттыт.
Титэ ытри нывытатӄэнат, торгынан гэтама ытри ԓыги, энмэч пэтԓе рэԓеръугъэ.
Ынӈин-ым ымы ӈутку: титэ рэԓьуӈыткы ынӄэн нъаԓыӈоԓьын, ԓыги ӄыԓгыркыниткы, чымче энмэч Энанԓявагыргын Эӈэӈин.
Ӄэгԓынангэт тивыркынитык, ӈотӄэн тыӈэрэт еп ягтаԓытвама, ымыԓьо ратвагъа.
И’и`н ынкъам нутэнут уйӈэ рэнъэԓӈыт, ытръэч Гымнинэт вэтгавыт ӄырым ныпаанат армайпыԓьо вак». «
Гынрырэты ӄытваркынэтык, авнаа`ӄайпытваԓьатка ӄытваркынэтык гэчевэты ваԓьанма, а`ӄатчыԓьанма ынкъам пагчеӈатыԓьанма, рэӄэ рэегтэԓӈытык, иӈӄун о`раӈ энэнэгыргын Эккин О’равэтԓьаргэн авэтываӄ эвнэнъэԓкэ нъитын торыкы,
ӄынур-ым уткучьын – гыннэкэты. Ӄэԓёӄ-ым Ытԓён о`раӈ рининигъэ ымваԓьырыкы нутэйиквик.
Кыюԓьэтэ ӄытваркынэтык, таӈамӄынъычо ченъёргаввэтгавма, иӈӄун аймавыӈӈоԓьа а`ӄагырга ы`нкавратык, ынкъам тури гаймаӈэн тэнмавэты нъытватык ятыӈӈок Экык О’равэтԓьаргэн».
Ы’ԓёк Иисус гинэныгъюԓевԓин таароӈрак, воԓӄытвэӈӈок-ым нэквэтӄин ынкъам ныкитэ нытваӄэн ӈайыткынык, таныннынъё Елеон.
Ымварат-ым инъэ ныетӄин таароӈрагты паԓёмтэԓынво Ытԓён.
