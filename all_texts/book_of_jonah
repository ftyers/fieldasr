Аны-ӄун-ым, Этын гавэтгавԓен Ионана, аккагты Амафийын:
«Ӄытэнмаквэ, ӄыԓӄытги Ниневиягты – майӈынымнымэты ынкъам мэйӈыӄуԓитэ ӄывэтгаквэ ынкы, миӈкри ӄун тармачьыӈгыргыт ынкэкин Гымнан ԓыги тытчынэт».
Иона чимгъугъи гынтэвкы Этынвэпы. Етгъи Иоппиягты ынкъам ԓьунин ԓеԓьутвъэт эквэтыԓьыԓӄыԓ Фарсисэты, виԓытриԓнин тыԓянвын ынкъам ыʼтвычыкутгъи тыԓянво ӈэнри Этынвэпы.
Ынръам-ым Этынва рытомгавнэн аӈӄак армакытыйгычгын, ынкъам аʼӄайгыръочгатгъэ, рыпэт-ым ԓеԓьутвъэт ӄымэк нычимиръэтӄин.
Айыԓгыръогъат ыʼтвыԓьыт, аʼйӈавыткоӈӈогъат амӄынченэтэтынвэты. Нанэнтыткоӈӈонат ыʼтвыйыръыт мыркоӈ нъаԓынво, Иона-ым ыʼтвычыкутгъи ынкъам ԓыгиӄийыԓӄэтгъи.
Ынкы етгъи ыныкы ыʼтвэрмэчьын ынкъам иквъи: «Ынръам иаʼм йыԓӄэтыркын? Вынэ ӄыԓӄутги ынкъам ӄъэйӈэвыткуги чиниткин Этынвэты, юрэӄ Ынан мури наракэтъомык ынкъам ӄымэԓ ӄырым мынраквачамык».
Аӈӄаԓяйвыԓьыт иквъэт ыргичгу: «Китаӄун мынтэнгыӈэнмык ԓыги рытчынво, мэкгыпы мытраквачаркын». Ынӈин-ым тэнгыеӈэтгъэт ынкъам нэԓьугъэн Иона.
Ынкы никвъэн ытԓён: «Ӄикви морыкы, мэкгыпы аʼӄагыргын морыкы вагъэ? Миӈкы нытгиԓивигыт ынкъам мэӈӄо тыԓеркын? Миӈкы гынин нутэнут, ръавараткэнайгыт?»
Иквъи ытԓён ырыкы: «Гым – еврейыԓьэгым, тыԓымаԓявыркын Этынвэты Тэнантомгыӈэты иʼиʼкин, микынэ рытомгавнэн аӈӄы ынкъам нутэсӄын».
Люур эʼӄэԓинръугъэт оʼравэтԓьат. Ынкъам иквъэт ыныкы: «Гэрэӄигыт ынӈин гитигыт»? Ӄэԓюӄ-ым нэԓкыԓгъэн ӈотэнъоравэтԓьата, иӈӄун ытԓён гынтэвыркын Этынвэпы, миӈкри чинит ытԓён гивԓин.
Никвъэн ытԓён: «Миӈкри мынынтыгыт ынратвэнво морыкы аӈӄы? Ӄэԓюӄ аӈӄы панэна ныгтанӈэԓётӄэн».
Ӄынвэр ынан ивнинэт ытри: «Ӄинэпиритык гым ынкъам ӄинэнинтытык аӈӄагты, – вытку ынкы аӈӄы рэнрэтвигъэ торыкы, миӈкри гымнан ԓыги, иӈӄун гымыкайпы аʼӄайгыръочгатгъэ».
Ытръэч-ым ынӄэнат оʼравэтԓьат арматэвыръогъат ӈыпанво нотасӄэты. Наӄам ныԓвавӄэнат, ӄэԓюӄ эйычгин ныпытӄэрмэтвиӄин.
Ӄынвэр эʼйӈэвыткугъэт ытри Этынвэты ынкъам иквъэт: «Мытванԓяркын Гыныкы, Этынвэгыт, авнараквачака мынинмык ӈотэнъоравэтԓьайпы, эвнэтинэнъэӄэӈыткукэ морыкы нитгъэн въэгыргын тымӈэтваԓьэн оʼравэтԓьэн, миӈкри ӄун рыԓеркын чимгъуу ԓынъё Гынан, Этынвэгыт!»
Нэпиригъэн Иона ынкъам нэнинтыгъэн аӈӄагты, эвырӄэй ынрэтвигъи аʼӄайгиӈын.
Майӈайыԓгыръогъат ынӄэнат оʼравэтԓьат Этынвэты, инэтриԓетгъэт Ыныкы ынкъам энатватгъат инэтриԓетык ӄонпы.
Ынръам Этынва ивнин майӈынниӈэты, иӈӄун нытитӄэннин Иона ынкъам Иона вагъэ ыннычыку ӈыроӄ ыʼԓёӈэттэ ынкъам ӈыроӄ ныкиритти.
Ынӄъом Иона ванԓявэтгавыӈӈогъэ Этынвэты Тэнантомгыӈэты ыннычыкойпы.
Иквъи: «Этынвэты тъэйӈэвыткугъэк кытӄовчемгъома, – ынкъам Ынан гым энататԓыӈгъэ, нотасӄычыкойпы тыӄуԓиԓьэтык, – ынкъам Ынан ваԓёмнэн гымнин ӄуԓиӄуԓ.
Гынан инэнинтыгъи гым такамгынонаӈӄачыкогты ынкъам пычьычьэ инэгруԓмыгъи, ымыԓьо мимԓыт ынкъам эйычгит Гынин гымык гыргоча тагъат.
Ынкъам гивигым: ʼИнэнъэӄэквъи Гынан, вэнԓыги-ым нэмэ тырэԓьуӈын Гынин таароӈраӈ.
Таӈымыԓьэты тъэюмимԓе инэнчымкэтгъи, аӈӄачыко тыётвагъак, ынкъам аӈӄавта ԓевыт гымнин гэнчымкэтԓин.
Ӈагԓыӈкы гэнъэԓигым, нутэтэ энанъомраквъэ таӈӄонпы, вэнԓыги-ым Гынан, Этынвэгыт Тэнантомгыӈ гымнин, рэнагтогъа аʼӄагыргэпы.
Лыгэрочавчычама гымнан тыкэтъогыт, Этынвэгыт, ӄымэԓ-ым гымнин тэрӈъайӈавытковэтгав Гынык пыкиргъи, Гынин тааронрак.
Таароӈыԓьа ыʼръыкаԓьагты напэԓягъан Амынан Ынанйыркыԓеӈыԓьын Этынвын.
Гым-ым транъяткоркын Гыныкы, тыринэтриԓетыркын Гыныкагты, ръэнут тэнатватын Гыныкы тырэнкуврэтэвӈын, ӄэԓюӄ Гыт Этын, инэнъегтэԓевыԓьигыт. Ымыԓьо энатватъё Этынвэты тырэнкуврэтэвӈын. Амынан Этынвын инэнъегтэԓевыԓьын!»
Этынва ивнин майӈынниӈын ынкъам ынан раԓёнтонэн Иона нотасӄэты.
Этын-ым ӈирэӄэквъи вэтгавык Ионана:
«Ӄытэнмаквэ, ӄыԓӄытги Ниневиягты – майӈынымнымэты ынкъам ӄымӈыԓятгэ ынкы Гымнин вэтгавыгъет».
Иона ваԓёмгъэ Этынвэн вэтгавэты ынкъам эквэтгъи Ниневиягты. Ниневия-ым гатваԓен мэйӈынымныму Тэнантомгыӈэн, ӈронъыԓёк таӈгаԓяӈ ваԓьын чейвэ.
Ынӈин-ым ԓяйвымгогъэ Иона майӈынымъеквэ, миӈкэмиԓ таӈгаԓяӈ ыннанъыԓёк, ынкъам нытъэввэтгавӄэн: «Ԓымӈэ ӈирэӄӄԓиккин ыʼԓёӈэттэ, – ынкъам Ниневия рэтэԓпыгъэ!»
Ԓымаԓяквъат оʼравэтԓьат ниневиякэн Тэнантомгыӈэты: эмтъивэ пэԓгъарэӈӈогъат, тымӈэавэръэпыгъат таӈымыԓьо, ынпыянвыт гамыӄыԓьыма.
Тиркэрмэтэ Ниневиякэн ваԓёмнэн ынӄэн вэтгав ынкъам пэԓянэн чиниткин энанԓяваны. Ынан йыннинэт таӈпэраавэръыт, ԓыгэпэтавэръэпыгъэ ынкъам пинчьэчумкэтгъи амчемгъопыԓгытратык.
Ынан ынкъам ынин винрэтыԓьэ нэтъививынэт нымытваԓьыт Ниневиякэн: «Ӄыпаатык ӄамэтвак ынкъам иквичик! – ярагыннэкыт-ым, – Авээнвэпы эвнэԓейвыкэ!
Ԓымӈэ иквъи тиркэрым, иӈӄун оʼравэтԓьат ынкъам гынникыт пэтавэръэпыԓьыԓӄыԓтэ, эвыр ытръэчтэгын ныванԓянат Тэнантомгыӈэты. Таӈымыԓьо пааԓьыԓӄыԓтэ аʼӄэԓтэтык ынкъам рытгэватъёԓӄыԓтэ тармачьыӈгыргыт.
Ынӈин-ым юрэӄ Тэнантомгыӈ рэейвэчетгъэ ынкъам рэнруԓтэнӈынин Чиниткин мэйӈэкэвкит ынкъам араквачака мытритгъэ».
Ӄымэԓ-ым Тэнантомгыӈа ԓьунин ниневияԓьэн аʼӄаԓтатторагыргын, ынкъам ейвэчетгъи, ынкъам пэԓӄынтэтгъи тэнымчеӈкы, аԓымы чит нинэрэнымчевӈыӄинэт.
Ынӈатаԓ-ым Иона гагтъаӄачемгъоԓен ынкъам гэԓгэкэвкитԓин.
Гаванԓявэтгавԓен ытԓён Этынвэты, гивԓин: «Аʼмын-ым, Этынвэгыт! Аԓымы маԓынӄэн гатвыԓен гымнан еп вама чинитнутэк? Ынӄэната гэгынтэвигым Фарсисэты, ӄэԓюӄ-ым ԓыги гымнан, иӈӄун Гыт – Тэнантомгыӈэгыт, йыркычимгъуԓьигыт, ныейвэчигыт, ӄонпы оʼръатчаԓьэгыт ынкъам ныԓгинымкыче инэнтэӈытвэтыԓьигыт ынкъам эʼнӄэтыркын тэнымчеӈкы.
Игыр-ым, Этынвэгыт, ӄыпиригын гымнин выегыргын, мачынан мувъигъэк, ынӄэн таӈыӈ егтэԓкинэк».
Ытръэч-ым Этын иквъи: «Эвыӈан гыт ынӄэната кытакавкэтгъэ?»
Ӈыток Иона майӈынымнымгыпы вакъогъэ нэкъаяӈӄач мэйӈынымык. Тэйкынин ԓевтэйпичгын выроттэпы ынкъам вакъогъэ ынкэгиӈкы, аʼтчама, ръэмиӈкри ринӈыт мэйӈынымнымык.
Этынва Тэнантомгыӈа рынӈэвнин эквытыӈачьыԓгын, эʼми гыргоча ԓевтык Ионан мэйӈэтгъи, ынкэгиӈкы таӈытваӈ аʼӄагнэнма, чама рытгэватынво ынин акавкэтгыргын. Иона ынӈатаԓ гагтыкоргавԓен ынӈэнтыӈачьэты.
