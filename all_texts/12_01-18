
Еттык, к’ыпалёмтэлгыткы торПын’ылтэ. Гым Анна

ЯнварьЙъэлгын Чукоткак ынанЧьачан’эты ратван’ын, эвыр гитэк кытутГивиткут. Пын’ылтэлыгъет н’аргынВагыргыГэтальэн, н’утинГивик алван’ вальын н’аргынэн н’утинЙъилгык, чъачан’эты кытуркинэткук н’ыронГрадусагты. 
Чьэчен рыПкирэвын берингоморский циклоната.
ЫнанК’эввагты игыр к’нут тэПэнинэн’э континентальный амнон’Ванвык, ынкъам айгыск’ыАнк’аеквэ чама ныЧьэчен’этк’ин гаКытийгыма. 
Транкэтъон’атын, айвэкэнайпы айгыск’ы- нэкъаанк’ач Беринговкэн ынкъам Чукотский анк’аЧормык ныгтыйгыръок’эн янрайгыт к’ликкин мытлын’эн паролмэл метрат секундык. 
Нак’ам мыкын’ к’ликкин мынгыткэнак грудустэ нынкалыровк’эн, билибинский районак н’ырак’леккэн мынгыткэн н’ырок’ парол ныЧьэчен’кин. 
Ынн’ин ратван’ын н’ыръо кивкивыт, амЫнк’эната гынрырэтыйгут итык лын’ыткуркыт мигчитльэт МЧС, вэтгавволгын к’иврэвинрэтыльин 112. 

Чукоткак к’ээк’ын нЭЮмн’ыркынэт нымытвальыт э’н’эн’э аТъылын’окэгты коронавирусата. 
Губернаторына Роман Копинына гамн’ылтэтлен инстаграммГыпы, инк’ун округэты энмэч гэривлылин инээн’ гаВакцинама Спутник V, мыкын’ ыннэн гапаролма тысячКэнак. 
Ынк’энат энмэч нынн’ивк’инэт Паакэгты, К’ытрэты, Эквыкыннотагты ынкъам Билибиногты. 
Лыгипэтле вакцинат нэрэРивлын’ыт ымы Говралеты. 
Въэн’ык ынкъ\ам Угольный копик панэна ныПрививкайпатк’энат нымытвальыт.
Мин’кыри гамн’ылтэтленат таПын’ылН’ыльэты ИАгты Чукотка, эгыттагнэты гЭюплинэт мынгытК’леккэн н’ирэк’ликкин кылгынкэн н’ырак’ варол о’равэтльат.
Ынк’энайпы мытлын’эн о’равэтльат Угольный копик, к’ликкин мытлын’эн парол Пээкик, к’утти Въэн’ык. 
Игыр чама амк’ынъычо ныТестаПэрэк’энат, эвыр тэгъен’ыркыт нымытвальыт, инъэ инфекционный отделенияк ынкъам вулк’ытвик нэнэнэргин поликлиникак мытлын’ычьэпы. 
Тринээрн’ын эгыттагнэты Чукоткак гаТъылын’оленат 557 парол о’равэтльат, ынк’энайпы мэлеквъэт 492. Ярак ванвыйгот гэнтылинэт 177.

Игыр нынТэнмавк’эн льэлен’Ръэт Въэн’кин к’ойман’к’ак. Энмэч н’утинНеделяк нэрэнВэнтын’ыт э’рынвын тылянвыеквэ ЫнныБаза – Нымнымэты Шахтёрски. 
Эрым тэРъэнн’ыльин управленияйпы Михаил Одоренко гамн’ылтэтлен, н’утинГивик гилгил ръомравын чьэчен’э мачЫ’тъыёл кытуркинэк. 
Айвэ гэнТэнмын’лин гэлО’мгыргын, игыр ымысК’ымчайпыНвык  н’ирэК’ликкин гапаролма сантиметрамэл нытвак’эн, чама н’ръо тэнЧын’атгыргыт нытвак’энат. 
НырэНВэнтын’к’ин ынк’эн ръэт кылгынкэн ыннэн паролк’ав январык.
К’ол ым э’рынвын ынанЧевмы вальын Въэн’кин к’ойман’к’акэн рэнвэнтын’ыт этыъым ы’тъыёлк’авТагнэты марта. 

Н’энСпециалистагты, микынти мигчирэтыркыт Чукоткак, ринэвинрэнн’ыт нымытварарКорма. 
Департаментак гыёлятгыргэн ынкъам наукакэн гаНомакавыМголенат кэлит, ынк’энагъет нэрэТрилн’ыт манэт винрэнву котъёма нымытварат 2021Гивик. 
Ынн’ин вальын программа чит рыМигчирэвнинэм нэмэ кытур рывъёлявыгъет губернаторэн Роман Копинэн. 
Ынн’ин раМанэтрэлн’ыт мэгчетльэты, микынти н’ирэК’ликкин гэвэгты мэйн’эльу вальыт, микынти нымигчирэтк’инэт государственный эвытлым муниципальный организацияк, предприятияк Лымн’эвыр учрежденияк ынкъам микынти ныМынгыкватПэрэк’энат округкэн бюджетгыпы.
Документат н’энри рыЛьататъёлк’ылтэ ы’тъыёлк’ав мартаЙъэлгыТагнэты.
МачТан’ын’ пын’ылГэчек вэтгавволгыткома 6-43-59. 
ТранКэтъон’атын ынн’ин кытур гаМанэПэрэленат ынк’энаПрограммагъет н’эръамытлын’эн о’равэтльат. 

Н’уткэтэгнык мытыплыткуркынэт торПын’ылтэ. Атав, эргаттагнэты. 

