Чикинъэ эргатык ӈэвъэнйыръэ нэпиринэт таӈыткэмытӄыт, ыргынан тайкыёт, ынкъам ӄытгъэт панэнаԓьытванвэты.
Нэԓьугъэн выквыԓгийӈын рыроԓтатъё расӄэвъянвэпы.
Рэгъэт ынкачыкогты, наӄам ынкы уйӈэ увик Этынвэн Иисусын.
Энэчгытатвэтчатвама, ыргынан нэԓьунэт, ԓюур ырык ачгыта вытрэтыԓьыт ӈиръэ ӄԓявыԓтэ, тыӄэчгытрыавэръыԓьыт.
Эмчеӈыттэтык ӈэвъэнйыръэ нъимпынэт ԓьуԓӄыԓти нотасӄэты, ытръэч-ым ынӄэнат иквъэт ырыкагты: «Иа`м ытԓён ӄырирыркыниткы торгынан егтэԓыԓьын въиԓьыԓыку?
Ытԓён ӈутку уйнэ, Ытԓён гэнэювԓин! Ӄыкэтъогыткы, ръэнут Ынан гатвыԓен торыкы еп Галилеяк:
„Экык О’равэтԓьаргэн йыԓьёԓӄыԓ мынгэты э`ӄэԓтэтыԓьыргин, ръыԓӄаптымъёԓӄыԓ, ынкъам ӈыроӄав ы`ԓёк Ытԓён эюԓьыԓӄыԓ“».
Ынкы ыргынан ӄэгԓынангэт накэтъонат вэтгавыт Иисусын.
Ытри пэԓӄынтэтгъэт панэнаԓьытванвэпы ынкъам ымыԓьо натвыгъан мынгыткэн ыннэн пароԓ рагъёчачӈыԓьырыкы ынкъам ымӄотырыкы.
Ынӄэнырык, микынти гамӈыԓтэԓԓенат апостолырыкы, гатваԓенат Мария Магдалина, Иоанна, Мария-ытԓя Иаковын ынкъам ӄутти.
Ытръэч-ым ӈэвъэнйыръин вэтгавэты ымы мэӈин ԓёӈԓымаԓявыԓьын, ытри энмэч ӄун нычимгъуӄинэт, ынӄэн ытръэч тымӈэвэтгавыт.
Ытръэч-ым Пётр ӄутгъи ынкъам кытгынтатгъэ панэнаԓьытванвэты. Ытԓён и`мпыгъи, ээ`кунин ынкэчыкун ынкъам ԓьунинэт ытръэч амъянра ваткоԓьыт эммэнигтъуԓти. Ытԓён пэԓӄынтэтгъи, иничгыту ԓыӈэ ымыԓьо ваԓьын.
Ынкъам вай катамынӈэнъыԓёк ӈиръэ рэгъючечӈыԓьыт ныԓеӄинэт Эммаусэты, нымнымэты, ваԓьын ӈирэӄ кэԓивытгырти Иерусалимгыпы,
ынкъам вэтгаво ныԓгыӄинэт ымыԓьо ӈотӄэнат этгыргыт.
Ынкъам титэ ытри ынӈин гэԓеԓинэт ынкъам гавэтгавԓенат ыргичгу, Чинит Иисус эймэквъи ырыкы, ныԓеӄин ырык ачгыта.
Ытръэч-ым ытри гъарэтваԓенат эԓкыԓык Ытԓён.
Иисус иквъи ырыкы: «Ытԓён вай ръэнут торгынан вэтгаво нинэԓгытури тыԓяма?» Ытри, пыннытваԓьыт, нывиԓгъэт.
Ӄоԓ, нынныԓьын Клеопа, очыткогъэ Ыныкы: «Этааны таӈам-Гынан вытку ятыԓьэпы Иерусалимэты гэмо ԓыӈыркын, ръэнут ӈутку вагъэ ынӈытэӄ».
«Ръэнут-ым?» – пынԓёгъэ Иисус. Ытри татԓыӈгъат: «Аны ынӄэн вагъэ Иисусынэ, Назаретгыпы ваԓьын. Ытԓён гитԓин мэтъатвыткоԓьо, Эӈэӈэ ынкъам ымъоравэтԓьата ԓыги ныԓгыӄин эрмэԓьу тэӈимырэӄык: ымы вэтгавык ымы тайкыгыргык.
Ытръэч-ым мургин ы`ттъыёԓтаароӈрагэԓевыԓьа ынкъам ынпычьыԓьэ Ытԓён нэйыԓын а`ӄанмынво, ынӄъом нанъыԓӄапынмыгъан а`ӄанмыоттынпык.
А’мын-ым мури гамычвынанморэ, Ытԓён Ынӄэн, Микынэ рэнтэвиминӈытурэвнин Израиль. Ытръэч-ым ынӄэн еп ӄырымэн ымыԓьо: энмэч ӈыроӄав ы`ԓён нъаԓыӈӈоркын, миӈкыри ынӄэн вагъэ,
ынръа-ым ԓымӈэ мурыгӈэвъэнйыръэ мури нэниничгытэвмык. Эргыръома ытри ӄытгъэт панэнаԓьытванвэты ынкъам,
эԓьукэ нэнтыгъэн Ынин увик, пэԓӄынтэтгъэт ынкъам иквъэт, энмэн ырыкы гэвытрэтԓинэт ангелтэ ынкъам иквъэт, энмэн Ытԓён егтэԓыркын.
Ӈыръыӄутти морыкакэнайпы ӄытгъэт панэнаԓьытванвэты ынкъам нэԓьугъэн, ӄэгԓынангэт ымыԓьо ынӈин, миӈкыри гамӈыԓтэԓԓенат ӈэвъэнйыръыт, ытръэч-ым Ытԓён Чинит ԓюнԓьутэ». «
А’мын этгипкыԓьытури о`равэтԓьаторэ! – иквъи ырыкы Иисус. – Ԓыгэкоԓё торгынан ванэван нутгъэв ԓымаԓё ӄыԓгыгыткы ымыԓьо, ръэнут гатвыԓен мэтъатвыткоԓьырык!
Эви Христос ӄырым тэвиминӈэтыԓьыԓӄыԓ, иӈӄун йъок Чиниткин эргычьатын?»
Ынкъам Ынан рычичевэннинэт ырыкы Аӈаӈ-Каԓегыргыкэнат ымванвыт, миӈкы Ытԓён гатвыԓен, моок Моисейгыпы ынкъам ымыԓьо мэтъатвыткоԓьэпы.
Титэ ытри эймэквъэт нымнымэты, миӈкыриԓы гэԓеԓинэт, Иисус ынӈин итгъи, ӄынур рэԓеӈыркын рымагтэты.
Ытръэч-ым Ытԓён ыргынан нъарэгъан, эвма: «Ӄыпэԓятгэ мурык рээн. Ы’ԓёӈэт тэԓпыркын, вуԓӄытвиркын». Рэсӄиквъи Ытԓён ынкъам пэԓятгъэ ырык рээн.
Арычгывакъома ӄэмэк ӄача ырык рээн, Ынан пиринин кавкав, рывэԓынкыӄунэвнин Эӈэӈ ынкъам мԓеткунин ынӄэн, йыԓнин ырыкы.
Эӈэӈэ йыннин ырыкайпы ԓыԓяпыԓмын: ыргынан нэԓкыԓын Ытԓён. Ытръэч-ым Ытԓён эвытрыкэ нъэԓгъи ырыкагты.
Ытри гивԓинэт ыргичгу: «Аԓымы-ым мури гаԓеӈкамаграморэ амкоргава, титэ Ытԓён гавэтгавԓен мурык рээн, тыԓяма ынкъам рычечаванма Аӈаӈ-Каԓегыргыт!»
Ытри пэԓӄынтэтгъэт Иерусалимэты, нэԓьунэт ӈэнку мынгыткэн ыннэн пароԓ апостолтэ ынкъам ӄутти, умэкэтыԓьыт ырык рээн.
Ынӄэнат иквъэт ырыкы: «Этын ӄэгԓынангэт гэнэювԓин. Симонына Ытԓён гэвытрэтԓин».
Ынкэӈит ыргынан намӈыԓтэԓын ынӄэн, ръэнут гатваԓен тыԓяма ынкъам миӈкыри ыргынан нэԓкыԓгъэн Ытԓён, титэ Ынан нинэмԓеткуӄин кавкав.
Рэгъючечӈыԓьыт еп гавэтгавԓенат, титэ Иисус Чинит вытрэтгъи ырыгԓыку ынкъам иквъи: «Ӈымэԓьэв ӄытваркынэтык».
Ытри тэӈиԓюкэ гэнъэтԓинэт эмчеӈыттэтык, нычимгъуӄинэт, этааны ынӄэн емгымгыԓьогыргын.
Ытԓён-ым ӄээкын гивԓин: «Ынръам иа`м ынӈин капчачаттык? Иа`м тури мэтивэтыркынитык?
Ӄыгитэгыткы Гымнинэт мынгыт ынкъам Гымнинэт гыткат. Ынӄэн вай Гым! Ӄинэтэйиԓиӈтык ынкъам ӄинэнчичьэттык. Емгымгыԓьогыргэн уйӈэ атвакыԓьэнат ымы увик, ымы ы`ттъымыт, Гымык-ым вай, торгынан ԓьуркыниткы, варкыт».
Ынӄо Ынан рыкаԓыровнэнат ырыкагты Чиниткин мынгыт ынкъам гыткат.
Ытръэч-ым ытри амкоргава ынкъам эминичгытэтэ еп ныԓвавӄэнат ԓымаԓявык. Ынкэӈит Иисусынэ пынԓёнэнат ытри: «Турык варкын ръэнут рооԓӄыԓ?»
Ыргынан нэрэтын Ыныкы раръё ыннээн.
Ынан пиринин ынӄэн ынкъам рунин ырык ягна.
Ынӄо ивнинэт Ынан: «Ӈоот аԓымы Гымнан гатвыԓен торыкы, титэ еп гатвайгым турык рээн, ымыԓьо Гымнин вагыргын вэты ваԓьыԓӄыԓ, каԓеё Моисейын Законык, мэтъатвыткоԓьыргэн кэԓик ынкъам Псаломык».
Ынкэӈит ынӄо Иисусынэ рытчынинэт ытри гаймаӈэн чичевыԓьу Аӈаӈ-Каԓегыргык.
Ытԓён иквъи ырыкы: «Гэкэԓиԓин, иӈӄун Христосэгым тэвиминӈыԓьыԓӄыԓигым, наранмыгым ынкъам ӈыроӄавъыԓёк эюԓьыԓӄыԓигым.
Ынкъам торгынан тывъёԓӄыԓ Гымыкныннэпы ымыԓьо варатырыкы: „Тургин ы`мпаӈвагыргын аԓваӈ ӄытчыгыткы, ынӄоры Эӈэӈэ ранэнаачыторавнэнат тургинэт э`ӄэԓтэтти“. Моота Иерусалимгыпы,
ӄынымӈыԓявыркынэткы ымыԓьо ынӄэнат, торгынан ԓьоёттэ.
Ынкъам Гымнан трэнӈивыӈын торыкагты энатватъё Гымнин Ытԓыгэ. Тури-ым ӄыпэԓятгытык Иерусалимык, арматвэтагнэты Гыргочаԓьэпы».
Иисусынэ рыԓымӈэнавнэнат ытри майӈынымнымгыпы ынкъам етгъэт кэтэм Вифаниятагнэты. Ынан рыгыргоԓявнэнат мынгыт ынкъам, таӈаӈэнмыма ытри, йыӄонтатыӈӈогъэ ырыкайпы, ынӄъом гыргоԓятыӈӈогъэ э`э`гты.
Ытри, амтаароӈа Ыныкы, ԓевтъимпыгъэт. Ынӄоры ԓыгэкоргавыԓьыт пэԓӄынтэтгъэт Иерусалимэты
ынкъам амӄынъычо гатваԓенат таароӈрак, анъяйва Эӈэӈ.
