Пԓыткук вэтгавык, Иисус эквэтгъи Капернаумэты.
Ынкы ӄоԓ римкин маравочочен выёԓьын гаԓгэтъыԓыӈоԓен въэӈӈотагнэты. Маравочоча коԓё ӄыԓгиԓюу нинэԓгыӄин ынин выёԓьын,
ынкъам титэ ынан ваԓёмнэн Иисус, ынкы-ым тыӈивынинэт Ыныкагты еврейыԓьэн ынпычьыԓьыт эвынво, иӈӄун Иисус ныетын ынкъам нынмэԓевэннин ынин выёԓьын.
Ынпычьыԓьыт етгъэт Иисусына ынкъам нэвыӈӈогъан Ытԓён: «Ӈотӄэн о`равэтԓьан эмтэӈэ ытԓён, ԓыгэкоԓё вэнратъёԓӄыԓ.
Ынан ы`ԓгу ԓыӈыркынин мургин варат ынкъам рыпэт тэйкынин морыкагты синагогран».
Иисус ӄытгъи ырык рээн. Ытԓён энмэч нэймэвӄин ярагты, титэ маравочоча тыӈивынинэт Ыныкагты тумгыт эвынво: «Этынвэгыт, ынӈэ эӈъэԓеткэ, гым э`тки вай этэӈкыԓьигым Гыт рэсӄивык гымыкрагты.
Гым-ым чинит Гыныкы ԓюнъетэ, ӄэԓёӄъым тычимгъуркын, э`тки вай этэӈкыԓьигым. Ӄиквын ытръэч вэтгав, ынкъам гымнин выёԓьын рэмэԓеквъэ.
Гым о`равэтԓьайгым, тъэвынӈэвыёйгым ӄутырык, гымыкы-ым нэмыӄэй нываԓёмӄэнат маравӄԓявыԓтэ. Гым тивыркын ӄотына: „Ӄыетги ӈутриԓы“ – ынкъам ынӄэн ныетӄин. Гымыквыёԓьэты нивигым: „Ӄытэйкыгын ынӄэн“ – ынкъам ынӄэн ынан нинэтэйкыӄин».
Ваԓёмык ынӈин ваԓьыт вэтгавыт, Иисус коԓё гиничгытэтԓин ынкъам, чывачгынԓек о`равэтԓьамкэты, тыԓяԓьэты Ынык яачы, иквъи: «Тивыркынитык тури, ынӈин ваԓьын ԓыгэԓымаԓяквыргын Гымнан ԓюнԓьутэ ымы Израилык».
Тыӈэвыёттэ пэԓӄынтэтгъэт ынкъам нэԓьугъэн выёԓьын мэԓевыԓьын.
Ынкэмиԓ пэтԓе Иисус ӄытгъи майӈынымнымэты Наин, Ынык рээн гатваԓенат Ынинэт рэгъючечӈыԓьыт ынкъам ӄутти мыкъоравэтԓьат.
Ытԓён аймавма майӈынымнымэты, тэкэм нынԓеӄин въиԓьын пысӄунэкык ытԓьэн-ӄԓиквъиԓьин. Ынык рээн ныԓеӄин о`птыо`равэтԓьамкын.
Этынва ԓьунин ытԓя, гэейвэчетԓин ыныкы. «Ынӈэ атэргатка», – ивнин Ынан ытԓён.
Ынӄоры Ытԓён эймэквъи ынкъам рыйинин энарэвԓыёчгын, ынӄэнат инэривԓыԓьыт нывиԓгъэт, ынкъам Иисус иквъи: «А’ачекэгыт, тивыркынигыт гыт, ӄыԓкутги!»
Въиԓьын вакъогъэ ынкъам вэтгавыӈӈогъэ, ынкъам Иисусынэ рэймэвнин ытԓён ытԓьэты.
О’равэтԓьарык эмъэӄэԓиӈэ чама эмйымгымгэ нанъяйвыӄэн Эӈэӈ, ӄоԓеԓьыэвма: «Мурыгԓыку ининигъи ынанэргычьын мэтъатвыткоԓьын! Эӈэӈэ вэнратынво йъонэн ченэтварат!»
Ынӄэн тывъё таӈымыԓьорык ԓыги нэтчыгъэн ым-Иудеяк ынкъам чымче ваԓьык ванвык.
Титэ Иоаннын рэгъючечӈыԓьэ намӈыԓтэԓгъан ыныкы ымыԓьо, ръэнут рырэӄэвнин Иисусынэ,
Иоаннына э`йӈэвнинэт ӈиръэ ырыгԓыку ваԓьыт, тыӈивынинэт ытри Этынвэты пынԓёк: «Гыт – ынӄэнайгыт, мэӈин етыԓьыԓӄыԓ, этыӄун моргынан а`тчаԓьыԓӄыԓ ԓымӈэ мэӈин ӄоԓ?»
Ытри етгъэт Иисусына ынкъам иквъэт: «Иоанн Крестителына нэнӈивымык мури Гыт пынԓёнво, Гыт – Ынӄэнайгыт, Мэӈин Етыԓьыԓӄыԓ, ԓымэвыр моргынан а`тчаԓьыԓӄыԓ ԓымӈэ мэӈин ӄоԓ?»
Иисусынэ тэкэмынкэӈит рымэԓевнинэт нымкыӄинэт о`равэтԓьат тъычгыргэпы, каԓьайпы ынкъам рыпэԓӄынтэвнин ԓыԓяԓьогыргын эԓкыԓьэты.
Ытԓён татԓыӈыткогъэ: «Ӄыԓӄытгытык ынкъам ӄытвыгыткы Иоаннына ымыԓьо, ръэнут торгынан ԓьуткы ынкъам ваԓёмыткы: иԓкыԓьыт нэмэ ԓьуркыт, атӄыԓьыт тэнԓейвыркыт, энаврыӈгыԓгытъычгырга тъытԓьэт мэԓевыркыт, ӄъэвиԓюԓьыт ваԓёмыркыт, въиԓьыт эюркыт, ӈъочьэты Эӈэӈин вэтгав наӈымӈыԓятыркын.
Вай-ым кычьымык ваԓьын ынӄэн, мэӈин ӄырым нымэтивэтын Гымыкы».
Иоаннын тыӈэвыёттэ эквэтык, Иисусынэ варатэты тывыӈӈонэн Иоанн: «Ръэнут гэтанво гэԓӄыттури чыгайнотагты? Гэтанво эты ӈан выроттымкын, рэԓёё кытыйга?
Эвыр ванэван, ръэнут-ым гэтанво гэԓӄыттури? О’равэтԓьан гаймычьыавэръыԓьын? Ытръэч-ым о`равэтԓьат гаймычьыавэръыԓьыт, йыӄӄайъым нымытваԓьыт, – ынӄэнат майӈытампэрарак.
Ытԓён-ым вай мэӈин ԓьонво гэԓӄыттури? Мэтъатвыткоԓьын? Ии, торгынан ԓьуткы пытӄымэтъатвыткоԓьын.
Ытԓён ынӄэн, мэӈин гатвыԓен Каԓегыргык: „Ӈоот-ым Гымнан тынӈивыркын Гымнин пынԓынԓяԓьын Гынык ыттъыёча, микынэ рантэнмавнэн Гынин ръэт ы`ттъыёча Гынык“.
Тивыркынитык, тэӈуйӈэ ымы мэӈин тыӈэрэтык ымъоравэтԓьаргэн, мэӈин нъытван эргычьатыӈ ваԓьо Иоаннына. Кытъаткэ-ым ынӄэн, мэӈин ынанмыӄыԓьыӈ Энанԓявагыргык Эӈэӈин, майыӈкыӈ ынык».
Ымыԓьо о`равэтԓьарык ымы инэгтэтнумэкэвыԓьэ, ваԓёмык ынӄэн, нанъягъан Эӈэӈ ынкъам нэнруԓтэтынэт э`ӄэԓтэтти, турытвигъэт мимԓе Ионаннына.
Фарисейыԓьа-ым ынкъам законынчечаватыԓьа э`нӄу нэԓгыгъэн тагъяӈгыргын Эӈэӈин ынкъам э`нӄэтгъэт мимԓе турытвик ынык.
Ынкэӈит Этын иквъи: «Рэӄык мынтэнмынат Гымнан о`равэтԓьат ӈутинтыӈэрэткин? Мэкына ытри гэнагԓятԓенат?
Ытри гэнагԓятԓенат нананагты, микынти вакъотваркыт вэтгысӄыткынык ынкъам ӄутти ӄуԓиԓьэтыркыт ӄотырыкы: „Мури гъэйӈэнэӈэткумури торыкы, тури-ым ԓюӈпутурэԓьытури; моргынан гаяаԓенат торыкы майынԓятэпъайӈат, тури-ым ԓёӈтэргатыԓьыторэ“.
Иоанн ныкытпэԓгъарэткоӄэн ынкъам этԓы нъэӄимԓюгъэн, – ынкъам тури ивыркынитык: „Ынык кэԓы“.
Экык-ым О’равэтԓьаргэн ӄамэтваркын ынкъам э`ӄимԓюркын, – ынкъам тури ивыркынитык: „Ӈоот вай тумгытум инэгтэтнумэкэвыԓьин ынкъам э`ӄэԓтэтыԓьин, ныԓгэныӄавтаӄэн ынкъам нъэӄимԓыгытԓиӄин“».
Кувчемгъогыргын ы`ттъыютԓьин нэԓкыԓӄин вагыргэпы яатԓьэн.
Ӄоԓ фарисейыԓьа ачыгнэн Иисус амгынотъыԓёӄамэтванво. Иисус етгъи ыныкрагты ынкъам арычгывакъогъэ.
Ынкъам ынӈот вай, ӈутинмэйӈынымкин э`ӄэԓтэтыԓьыӈэвэ ԓыги рытчынин Ытԓён ӄамэтваԓьын фарисейыԓьэн ярак, рэннин выквыповтын гатаӈыткэмытӄыма.
Вэтчатвама Иисусына рымагты Ынык гыткак ӄача ынкъам тэрганма, мэрэттъыӈӈогъэ Ынык гыткагты. Ынӄоры чиниткырвирэ нэнамаԓеӄэнат, нинуквэтӄинэт Ынинэт гыткат ынкъам нэнаркэԓеӄэнат ынӄэнат таӈыткэԓьын ыпаԓга.
Ԓьук ынӄэн, фарисейыԓьын, э`йӈэвыԓьын Иисусына, чимгъугъи эмӄэԓеԓвынэ: «Эви ӈотӄэн о`равэтԓьан ӄэгԓынангэт нъытван мэтъатвыткоԓьо, ынан ԓыги нъыԓгынин, ръэӈэвъэнйыръын игыр ыныкы рыйиткуркын, аԓымы ытԓён э`ӄэԓтэтыԓьыӈэв».
Ынкэӈит Иисус иквъи ыныкы: «Симон, ивкэӄун Гымнан ръэнут тратвыӈыркын гыныкы». «Ӄывэтгавыркын, Инэныгъюԓевэтыԓьигыт», – татԓыӈыткогъэ ынӄэн.
Иисус иквъи: «Ӄоԓ ачыӈйыԓыԓьык гатваԓенат ӈиръэ ачыӈыԓьыт: ы`ттъыёԓкэнына ганачыӈавԓенат мытԓынча мытԓыӈӄԓеккэн парол динарийтэ, ӄутынэ-ым – ӈирэӄӄԓиккин мынгыткэн пароԓ.
Ымы ы`ттъыёԓкэн эвыр ӄутынин ԓёӈытваԓьын рэӄэ ачыӈытрэԓятык, гамгаачыӈыԓьэты ытԓён иквъи: „Вынэ авнаачыӈытрэԓятка“. Ӄикви-ым, микынэ ы`ԓгоӈ рэԓгыгнин ытԓён?»
Симон гататԓыӈыткоԓен: «Этааны ӈан ынӄэнына, микын ачыӈ мыкыӈ ваԓьын». «Ӄэгԓынангэт гыт чимгъугъи», – иквъи Иисус.
Ынӄо-ым Ытԓён ӈавъанйыръэты тыԓигъи ынкъам иквъи Симонына: «Ӄэйвэ эты ԓьуркын ӈотӄэн ӈэвъэнйыръын? Гым тыетык гыныкрагты, ынкъам гынан ԓюӈйыԓе Гымыкы мимыԓ гыткат эԓгытавынво, ынан-ым мэрэттъынэнат ынкъам ыныкԓявтыкырвэра маԓенэнат!
Гынан рыпэт ԓюӈуквэтэ Гым тутрэсӄивык, ӈотӄэн-ым ӈэвъэнйыръын, яттагнэпы Гым, ԓюӈынвиԓе уквэтйивык Гымнинэт гыткат.
Гынан ԓёӈмаԓета рытын Гымнин ԓевыт ыпаԓга, ынан-ым маԓенэнат Гымнинэт гыткат мэйӈывитԓьэ таӈыткэтыӈачьыпаԓга.
Тивыркынигыт: ынинэт мыкъэӄэԓтэтти ганэнаачыторавԓенат, ынӄэната ытԓён гэԓгиы`ԓгычьэтԓин; титэ-ым нынэнаачыторавӄэн о`равэтԓьан эмыкъэӄэԓтэткыԓьин, ытԓён эԓгиы`ԓгычьэткыԓьин».
Ынӄо Иисус иквъи ӈавъанйыръэты: «Гынинэт э`ӄэԓтэтти ганэнаачыторавԓенат».
Ынкъам ӄамэтваԓьыт Ынык рээн чемгъоӈӈогъат эмӄэԓеԓвынэ: «Ытԓён вай мэӈин Ӈотӄэн ынӈин ваԓьын, рыпэт ымы э`ӄэԓтэтти рэнаачыторавыркынэнат?»
Ынан-ым ивнин ӈэвъэнйыръын: «Гынин ԓымаԓяквырга нэнъегтэԓеквыт, онтымэты ӄыԓеркын».
