Ынкэӈит умэкэтгъэт йъарат кытнымкыӄэнат о`равэтԓьат, рыпэт ӄычекытвак нырыттэԓыткоӄэнат ыргичгу. Иисус эвыӈӈогъэ Ынин рагъёчачӈыԓьырыкы: «Гынрыру ӄыԓгыркыниткы фарисейыԓьэн нэнаврыӈӄэн винвыы`ръунтэт.
Уйӈэ ымы ръэнут атчеты ԓынъё, ръэнут ӈотӄо эвытрэткэ нынъэԓын, ынкъам ымы уйӈэ ръэнут вэнвакы ваԓьын, ръэнут ӈотӄо ԓыги эԓгыкэ нынъэԓын.
Ымыԓьо, ръэнут тывыркынэткы вусӄымчыку, нараваԓёмӈын ы`ԓёӄэргык, ынкъам ръэнут торгынан ӄотына вэнвывэтгава ивыткы ярак, нараӄоԓеԓьаттывӈын ӈаргыноӈӄач о`раӈ». «
Тивыркынитык, Гымыгтумгытури: ынӈэ э`ӄэԓиӈу эԓгыкэ ынӄэнат, микырык гаймаӈэн наранмыӈын эмувик, ынӄоры ӄырым ръэнут ԓым ы`нынрэӄэвын.
Гымнан трэныгйивэнӈын, мэӈин торгынан э`ӄэԓиӈу ԓынъёԓӄыԓ: айыԓго ӄыԓгыркыниткы Ытԓён, Мэӈин кытармаԓьын ринтык тымъёйгыт таӈӄонпыӈтанымчаӈгыргыкэн ванвэты. Ии аны, тивыркынитык, ынӄэн вай Ытԓён айыԓго ԓынъёԓӄыԓ!
Эви ванэван ӈиръэ пыԓвынтыманэт ы`нъяанат корынво мытԓыӈэн мъыпчиӄэт? Эӈэӈэ-ым ԓёӈынтыгэвата ымы ыннэн ырыгԓыку.
Турык-ым ымы кырвитти ԓевтык ымыԓьо гарыԓгыԓенат. Ынӈэ э`ӄэԓиӈэткэ! Тури этчывэԓыӈ ваԓьыторэ мыгмъыпчиӄэк». «
Гымнан тивыркынитык: гэмгэмэӈин ивыпкэ ынкъам о`раӈ ԓымаԓявыркын Гымыкы, ынӄэн Эккэтэ О’равэтԓьаргэн ратвыгнэн ангелырыкы Эӈэӈин: „Ытԓён – Гымнин“.
Гэмгэмикынэ-ым э`нӄу нэрэԓгыркынигым о`равэтԓьарык ягна, ынӄэн ымы Ынан э`нӄу рэԓгыгнин Эӈэӈин ангелырык ягна.
Эвыр мэӈин ракоԓьовэтгавыркын О’равэтԓьа-Аккагты, Эӈэӈэ ранэнаачыторавнэн, ытръэч-ым микынэ анӈэна коԓьотвыркынэн Эӈэӈин Выйивый, ынӄэн Эӈэӈэ ӄырым нынэнаачыторавнэн.
Титэ нэрэпиритык синагограгты армагты ынкъам очо ԓыӈъёгты, ынӈэ тури эԓиӈиԓюкэ, миӈкыри очыткок чинитувик вэрэӈынво, ԓымэвыр ръэнут тывык,
ӄэԓёӄъым Эӈэӈин Выйитэ нэрэныгъюԓевтык кэтэмынкэӈит, ръэнут очыткок».
Икумэӈин о`равэтԓьаԓыкойпы иквъи Иисусына: «Инэныгъюԓевэтыԓьигыт! Ӄиквын гымнин йичьэмиттумгын, мачынан нынъянръавнэн гымыкы ытԓыгэ пэԓяё яайыръыгаймычьын».
Иисусынэ-ым татԓыгнэн ытԓён: «Микынэ найпатгым Гым судык тури ԓымэвыр рычичьэтык тургинэт а`тъеквыргыт?»
Ынӄоры-ым Ытԓён эвыӈӈогъэ ырыкы: «Гынрыру ӄыԓгыркыниткы рапойгыӈпэчгычьатгыргын, ӄэԓёӄъым о`равэтԓьэн вагыргын атвакыԓьэн нымытвайыръэпы, ӄэйвэ эвыр ынык варкын ымыԓьо гапароԓма».
Иисусынэ тывнэн ырыкы нэнъайвымӈыԓтэԓ: «Ӄоԓ гаймычьыԓьэн энанынӈавъяргык гатваԓен тэӈтыӈэчьынӈэн.
Ынкъам ытԓён нычимгъуӄин: „Ынраӄ вай мырэӄыгъэк? Гым уйӈэ аванвыка румкэвык тыӈэчьынӈэн“.
Ынӄъом ытԓён иквъи: „Вай-ым ынӈин гым тритгъэ: трэнчимэвӈынэт гымнинэт пэтыгынрэтрат ынкъам трэтэйкыӈынэт нымэйыӈӄинэт, трамайынԓяӈын ӈэнриԓы ымыԓьо кавкавтыӈачьыԓӄыԓ ынкъам гымнинэт ымыԓьо ӄутти тыӈачьырооԓӄыԓтэ,
ынкъам эмӄэԓеԓвынэ триквъэ: игыр гымык нымкыӄин нымытвайыръын, ратанӈавӈэн мыкгэвэгты. Ӄыпаӈъэвӈыторкын, ӄыӄамэтваркын, ӄиквичиркын ынкъам ӄытэӈычьэтыркын“.
Ытръэч-ым Эӈэӈэ ивнин ытԓён: „Эчимгъуки! Игыр ныкитэ гыт рэвъигъэ. Мэкына рапэԓятгъа ымыԓьо гынан рытэнмавъё ченэтовэкэгты?“
Ынӈин нытваӄэн о`равэтԓьак, микынэ румэкэвыркынин гаймычьын ченэтэты, наӄам ванэван ныяатконэн Эӈэӈин тагъяӈгыргыгъет».
Рагъёчачӈыԓьырыкы-ым Иисус иквъи: «Ынӄэната Гымнан тивыркынитык: ынӈэ эӄувчимгъукэ рооԓӄыԓеты ынкъам авэръэты.
Аԓымы ягтаԓгыргын этԓы ытръэч рооԓӄыԓ, ынкъам увик варкын этԓы амавэръэты.
Ӄыгитэгыткы вэԓвыт: ытри ванэван нинэнритԓевынэт ынкъам ванэван ныпиӈвытрывъэйгыркинэт, уйӈэ ырык ымы гынрэтрат-ӄумъыт ымы кавкавтыӈачьыԓӄыԓкэн яӈат, наӄам Эӈэӈэ нинэрэӈӄинэт ытри. Миӈкэмиԓ-ым тури таӈыӈ пчиӄэк?
Микынэ ӄовчемгъогырга гаймаӈэн рэнивԓевнин чиниткин ягтаԓгыргын вэԓер-ым ыннанкаԓевытгырэты?
Эвыр-ым торгынан рыпэт ынӈин ваԓьын мъэӄэй ԓывавыркынэткы, рэӄу ӄувчимгъуу ԓыӈыркыниткы ӄутти?
Ӄыгитэгыткы миӈкыри нымэйӈэтӄинэт тампэраэԓгытыӈачьыт: ытри ванэван нымигчирэтынэт, ванэван нываӈэнат. Ытръэч-ым, тивыркынитык, рыпэт Соломон эргычьанма ԓёӈавэръэпыԓьын таӈыӈ ынӄэнак гэмгэтыӈэчьык.
Эвыр Эӈэӈэ ынӈин равэръэпатыркынэн въагԓыӈын, э`ми игыр варкын, эргатык-ым нэрэнинтыӈын йынйынэты, эты ӄырым ы`навэръэпаттык ымы тури, мъаԓымаԓкэторэ?
Ӄун-ым эԓӄырирыԓьэткэ, ръэнут торгынан рэнуӈыткы ԓымэвыр ръэнут рэԓпыӈыткы, ынӈэ эӄувчимгъукэ.
Ынӄэн авынчемгъоё ӄутыргин нымытваԓьыргэн нутэйиквик. Тургин Ытԓыгэ ԓыги, тури ӄамэтваԓьыԓӄыԓторэ, ыпавыԓьыԓӄыԓторэ ынкъам авэръэпыԓьыԓӄыԓторэ.
Ԓыгикытъэттэгын ӄыԓӄырирыркыниткы Энанԓявагыргын Эӈэӈин, ымыԓьо-ым чымӄык рэйыԓнин торыкы.
Ынӈэ э`ӄэԓиӈэткэ, мъыӈаԓвыԓьэты пэраԓьыторэ! Ӄэԓёӄъым тургин Ытԓыгэ рантэнмавнэн торыкы Энанԓявагыргын.
Ӄынвиԓыткувыркыниткы ръэнут турык ваԓьын ынкъам ӄывинрэтгыткы ӈъоԓьыт. Ӄытэйкыркыниткы торыкы апэтаткыԓьэнат гаймычьыёчгыт, этэԓпыкыԓьин анъямынгыквын и`и`к, ӈэнри туԓьэтыԓьын эймэвкыԓьин ынкъам миӈкы ӄырым рэӄэ ынӄэн нынъэӄэрэвнин.
Ӄэԓёӄъым миӈкы тургин гаймычьын, ынкы ратваркын тургин ԓинԓиӈ». «
Ӄытваркынэтык ӄонпыӈ тантэнмавэты: эвиръыт тургинэт гэричитԓинэт ынкъам ээкэт гэнынԓевԓинэт.
Энагԓятыԓьо ӄытваркынэтык ынӄэнырыкы, микырык нъатчаркын этын, пэԓӄынтэтыԓьын ӈавтыӈгыргэпы, иӈӄун ԓыгэн ынкы тытԓынвэнтэтык ыныкы, титэ ытԓён рэпэԓӄынтэтгъэ ынкъам ракагпэгчаткогъа.
Кычьымыԓьыт ынӄэнат пурэԓти, микынти пэԓӄынтэтыԓьэ этынва рэԓьугнинэт эйыԓӄэткыԓьинэт. Ԓыгиӄэйвэ тивыркынитык, ынан чинит рэричиннин иръын, рантэнмавнэн рооԓӄыԓ ынкъам ранвакъовнэнат ытри кывайынво.
Кычьымыԓьыт ытри, эвыр этынва рэԓьуркынинэт эйыԓӄэткыԓьу ваԓьо, икутитэ ытԓён рэпэԓӄынтэтыркын, гынунныкирик эвытԓым эргыръома.
Ԓыги ӄыԓгыркыниткы, эвыр яраэтынва ԓыги нъынтынин, титэ рэетгъэ туԓьэтыԓьын, ӄырым нъывэԓвачьатын вэнвырасӄэквыргык ыныкрачыкогты.
Ымы-ым тури ӄытваркынэтык тэнмавэты, ӄэԓёӄъым Экык О’равэтԓьаргэн рэпэԓӄынтэтгъэ ынӈот, титэ торгынан ӄырым ӄъатчагыткы».
Ынкэӈит Ытԓён пынԓёнэн Пётрына: «Этынвэгыт, Гынан тывыркын ынӄэн нэнъайвымӈыԓтэԓ морыкагты ԓымэвыр ымыԓьорыкы?»
Иисус татԓыӈыткогъэ: «Ӄытваркынэтык ынӈин ваԓьо, ӄынур мычвынэты ваԓьын ынкъам кувчемгъоԓьын яраэнанԓяԓьын, мэӈин этынва аԓгыгаркэгты гаймаӈэн райпаннэн ымыԓьо пурэԓин ынпычьу ынкъам ранывъёԓьавнэн ыныкы тэйвыӈык ыргин рооԓӄыԓ.
Кычьымыԓьын ынӄэн пурэԓ, мэӈин пэԓӄынтэтык этынва рэԓьугнин ынӈин итыԓьын.
Ԓыгиӄэйвэ тивыркынитык, ынӈин ваԓьын пурэԓ этынва райпаннэн ынпычьу ынин ымнымытвайыръык.
Эвыр-ым ӈотӄэн пурэԓ эмӄэԓеԓвынэ риквъэ: „Ӄырым пэтԓе ныпэԓӄынтэтын этын“, ынкъам ратаԓяйвыӈӈонэнат пурэԓти ынкъам пурэԓӈэвти, ръаӄэмԓёӈӈогъа, раӄамэтваԓьатыӈӈогъа, –
этын ӈутинпурэԓин рэпэԓӄынтэтгъэ, титэ ынӄэнына ӄырым нъатчанэн ытԓён, ынкъам ынкэӈит кэԓивытгырык, титэ ынан таӈгэмо; этынва ратаԓяйвынэн ынӄэн ынкъам рунмэтчигнин, рэтэнымчегнин ӄынур очыԓьыкыԓьэн.
Пурэԓ, микынэ ԓыги ԓыӈыркынинэт ыныкэтынвэн чинитчимгъут, тагъяӈгыргыт, ытръэч-ым ӄырым нынкуврэтэвнинэт ынӄэнат, эейвэчкэ наратаԓяйвын.
Эвыр-ым пурэԓе ынӄэнат гэмо нинэԓгыӄинэт ынкъам рэнрэӄэвнин ръэнут ӈан, рэӄык курэ ытԓён таԓяйвыёԓӄыԓ, танымчаӈгыргын ыныкы ратвагъа тъарыӈ. Мэкына нымкъэв гэйытԓин, ынӄэнайпы нымкъэв рамӈыԓёгъа, ынкъам мэкына нымкыӄин мычвыно гэԓгыԓин, ынӄэнайпы пытӄымыкыӈ ратъэвымӈыԓёгъа». «
Гым тыетык рынынԓявынвы йынйын нутэйиквик, ынкъам ԓыгикытъэттэгын тытэгъеӈыркын, иӈӄун ынӄэн энмэч ныюнэтын!
Ӄытыԓьыԓӄыԓигым Гым тымынвэты, ынкъам тыԓиӈиԓюркын ынӄэн нъаԓтагнэты!
Тури ӈэвэӄ чимгъуркынитык, Гым тыетык йыԓынво онтымвагыргын нотаеквэты? Гымнан тивыркынитык – ванэван, янръатгыргын!
Ӈоткатагнэпы, эвыр ярак мытԓыӈыргарэ, ытри раянръанӈыт: ӈыроргарык э`нӄу нэрэԓгыркынэт ӈирэӄ ынкъам ӈирэргэрык э`нӄу нэрэԓгыркынэт ӈыроӄ.
Ытԓыгэ э`нӄу рэԓгыркынин экык, ытԓьата э`нӄу рэԓгыркынин ӈээкык ынкъам ӈээккэтэ э`нӄу рэԓгыркынин ытԓя, ӈавматаԓьа э`нӄу рэԓгыркынин ынтэ ынкъам ынтыёта э`нӄу рэԓгыркынин ӈавматаԓьын».
Ӄычекытваԓьырыкы-ым Иисус иквъи: «Титэ торгынан ԓьуркыниткы, ӄэраԓгыӈӄач ининигъи йъын, тури ԓыгэн эвыр ивыркынитык: „Риԓыръугъэ“, ынкъам ынӄэн ынӈин нытваӄэн.
Титэ-ым айвачыӈӄачайпы, тури нивтури: „Рагытԓягнаръогъа“, ынкъам ынӄэн ынӈин нытваӄэн.
Винвыы`ръунтэтыԓьытури! Гъюԓетыԓьытури эԓкыԓык ӈаргынэн, ԓыги нинэԓгытури рэрэӄыӈытык, ԓьома-ым гыйив эймэвтыԓеԓьин этгыргэн, тури ванэван ӄырэӄытык?
Иа`м торгынан чинит ԓывавыркынэткы кычгэпык, ръэнут торыкы эпыӈ вальын?
Вай-ым тэнмычьын, титэ гыт тыԓеркын гынык раԓвыӈчеттомгык рээн судэты, нымэԓьэв ӄитги ынӈин, иӈӄун ӄывэтгычьатгэ ынык рээн еп тыԓяма, ӄэԓёӄъым ынан нэрэнԓьэтэтгыт судыԓьэты, судыԓьэ-ым нэрэйыԓгыт восӄырамэгчератыԓьэты, восӄырамэгчератыԓьа-ым нэрэнинтыгыт восӄырачыкогты.
Ԓыгиӄэйвэ тивыркынигыт, ӈоонӄо ӄырым ӄынтогэ, виин ӈан ачыӈыпԓыткока ытръэсӄэвкин мъаманэӄайтагнэты».
