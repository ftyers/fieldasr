Ынкэтэгнык ӈыръыӄутти етгъэт Иисусына ынкъам пыӈыԓтэԓгъат, энмэн гаԓиԓеяԓьыт ганмыԓенат Пилатына, титэ ытри гатаароӈԓенат.
Иисусынэ ивнинэт ытри татԓыӈык: «Тури чимгъуркынитык, ынӄэнат галилеяԓьыт гатваԓенат а`ӄаԓтатыӈ ваԓьо ымыԓьо ӄутырык галилеяԓьырык, эвыр ынӈин тэвиминӈэтгъэт?
Аны ванэван, тивыркынитык! Ытръэч-ым эвыр тургин ы`мпаӈвагыргын ӄырым аԓваӈ ӄытчыгыткы, рэвъитык ымыԓьоторэ, ӄынур ытри!
Эвытԓым тури чимгъуркынитык, ӈан кыԓгынкэн ӈыръо пароԓ о`равэтԓьат, мэкырыкы эрэтгъи Силоамкэн эквырайӈын ынкъам тымнэнат ытри, гатваԓенат энаачыӈ ваԓьо ымнымытваԓьырык Иерусалимык?
Аны ванэван, тивыркынитык! Ытръэч-ым эвыр ы`мпаӈэты ваԓьын тургин вагыргын ӄырым ӄынтэӈытвэтгыткы, рэвъитык ымыԓьоторэ, ӄынур ытри!»
Ынӄоры Иисусынэ тывнэн ырыкы нэнъайвымӈыԓтэԓ: «Ӄоԓ о`равэтԓьэн виноградынӈавынвык гэнӈэԓин уттуут-инжир. Ытԓён етгъи ӈэнриԓы ынкъам ӄырэрыӈӈонэнат ынкэкин тыӈэйыръыт, ытръэч-ым ԓюнԓьутэ.
Ынкъам ынкэӈит ынан ивнин мигчирэтыԓьын ынык нутэсӄык: „Вай-ым энмэч ӈыръо гивиӈитти тыетыркын ӈутри ынкъам тыԓӄырирыркынэт ӈутинуттык тыӈэйыръыт, ынӄэнат-ым уйӈэ. Ӄъаԓыгатгагын ынӄэн! Рэӄу ӈан яаркынэн нутэсӄын?“
Ытръэч-ым ытԓён татԓыӈык ыныкы иквъи: „Этынвэгыт, ӄыпэԓягын ынӄэн ӄээӄын ыннэн гивиӈит. Гымнан травыԓпаткоӈын ытԓён, траа`ԓямайӈыӈын нутэсӄын.
Вэчьым, ӄуԓигивик ынӄэн ратыӈайыръатыӈӈогъа? Эвыр-ым ӄырым, ынкэӈит тръаԓыгатгаӈын ынӄэн“».
Ӄоԓ синагогык Иисус гэнинъэйвыԓин субботак.
Ынкы гатваԓен каӈэԓьытваԓьын ӈэвъэнйыръын, ытԓён аръаԓя ныԓвавӄэн вэтгатык: кыԓгынкэн ӈыръо пароԓ гивиӈитти гакаԓьайпыԓен.
Ԓьук ытԓён, Иисусынэ э`йӈэвнин ынкъам ивнин: «Ӈэвъэнйыръигыт! Гыт этъыԓкыԓьу нъэԓи».
Ынан мынгытрэԓнэн, ынкъам ытԓён ԓыгэн эвыр вэтгатгъэ ынкъам анъяӈӈонэн Эӈэӈ.
Синагогракэн очоч, анӈэнайпыԓьын ынӄэната, энмэн Иисусынэ рымэԓевэннин субботак, иквъи варатэты: «Варкыт ыннанмытԓыӈэн ы`ԓёт мигчирэткин. Ынӈэнъыԓёк-ым ӄыетыркынитык маԓявынво, ынӈэ-ым субботак».
Ытръэч-ым Этынва татԓыгнэн ытԓён: «Винвыы`ръунтэтыԓьытури! Эви ванэван микынэ турыгԓыку нывъяннэн вотытванвэпы тыркыԓьын ԓымэвыр ярагыннэкосёԓ субботак ынкъам нынрывинрынин эмлылпынрынво?
Ытԓён-ым, яатԓьаӈав Авраамын, мэӈин каԓьайӈа-Сатанана ымыԓьо кыԓгынкэн ӈыръо пароԓ гивиӈитти кэӈиԓьу гэтчыԓин, чамъам рымаԓявъёԓӄыԓ тъычгыгыргэпы субботак?»
Титэ Ынан ынӄэн тывнэн, ымыԓьо Ынинэт ӄыръачеттомгыт гаӈыркыԓятԓенат, варата-ым коргаво гэԓгыԓинэт Ынинэт чекаԓваӈ ваԓьыт тайкыгыргыт.
Ынӄоры Иисус пынԓёгъэ: «Миӈкыри мытвыгъан Энанԓявагыргын Эӈэӈин? Рэӄык Гымнан мынтэнмыгъан ынӄэн?
Ытԓён гэнагԓятԓен въэйтыӈэчьыкин тыӈачьыԓӄыԓӄаеты, ръэнут о`равэтԓьата пиринин ынкъам инэнритԓевнин чиниткин инэнтыӈэвкин ванвык. Тыӈэчьыԓӄыԓӄэй мэйӈэтгъи ынкъам нъэԓгъи утту, ӄымэԓ ымы пчиӄэт гаймаӈэн такытчыгъёӈгъат ыныквырэткынык».
Ынкъам ӄээӄын иквъи Иисус: «Рэӄык Гымнан мынтэнмыгъан Энанԓявагыргын Эӈэӈин?
Аны вай ӄыгитэ инэнпээв: ӈоот вай ӈэвъэнйыръэ киткинуӄэй рытриԓнин пиӈвытрычыку, пэԓянэн ынкатагнэты, титэ-ым киԓит рэпээтгъэ».
Иисус гэԓеԓин мэйӈынымнымысӄэтэ ынкъам мъэнымнымысӄэтэ, гинэныгъюԓевԓин о`равэтԓьак. Ытԓён гэквэтԓин Иерусалимэты.
Ӈыръымикынэ пынԓёнэн Ытԓён: «Этынвэгыт, ӄэйвэ эты ытръэч тъэркинэт рэегтэԓӈыт?»
Иисусынэ ивнинэт: «Ӄыӄитпыԓьэттык, иӈӄун рэсӄивык нычьувыӄин тытԓеты, миӈкыри ӄун мыкыԓьыт рэрэсӄивӈыт, ытръэч-ым раԓвавӈыт.
Титэ-ым рэԓӄутгъэ яраэтын ынкъам ранныманнэн тытыԓ, тури ратвэтчатваркынэтык ӈаргыноӈӄач, тытыԓ рапэгчаткоӈӈоткы ынкъам рэвыӈӈотык: „Этынвэгыт, ӄынвэнтэтгын морыкы!“ Ытръэч-ым ытԓён рататԓыӈыткогъа торыкы: „Гымнан гэмо, микытури ынкъам мэӈӄоторэ“.
Ынкэӈит тури рэвыӈӈотык: „Мури гынык чеэкэй гаӄамэтваморэ ынкъам гапавморэ. Гыт гинэныгъюԓевыткуйгыт морыкравытгырык“.
Ытръэч-ым ытԓён риквъэ: „Гымнан гэмо, микытури, мэӈӄоторэ. Аԓва ӄынъэԓтык гымыкайпы, ымыԓьоторэ э`ӄэԓтэтыԓьытури!“
Рэԓьуӈыткы Авраам, Исаак, Иаков ынкъам ымыԓьо мэтъатвыткоԓьыт Энанԓявагыргык Эӈэӈин, тури-ым – ӈаргыноӈӄач, э`нӄу ԓынъёторэ! Ӈэнку ратэргаттык тури ынкъам раванныӄъаӄаттык.
Рэенӈыт тыӈаӈӄачгыпы ынкъам ӄэраԓгыӈӄачгыпы, айгысӄыӈӄачгыпы ынкъам айвачыӈӄачгыпы ынкъам рарычгываӄъоӈыт кытӄамомакатынвык Энанԓявагыргыкэн Эӈэӈин.
Варкыт яачыӈкэнат, микынти рэнъэԓӈыт ы`ттъыёԓкэнано, ымы варкыт ы`ттъыёԓкэнат, э`ми рэнъэԓӈыт яачыӈкэнано».
Ынкъам вай етгъэт ӈыръыӄутти фарисейыԓьыт ынкъам иквъэт Иисусына: «Гыт вынэ ӈоткоры ӄэквэтги, Иродына Гыт наранмыӈыркынэгыт!»
Иисус татԓыӈгъэ: «Ӄыԓӄытгытык ынкъам ӄиквыткы ӈотэнъэгычгэты: „Гым тыкаԓьантавыркын ынкъам тинэнмэԓевэтыркын ӈотэнъыԓёк ынкъам эргатык, ӈыроӄав-ым ы`ԓёк трэпԓыткугъэ.
Ытръэч ымы ӈотэнъыԓёк, ымы эргатык, ымы рымагтъыԓёк Гым тыԓеԓьыԓӄыԓигым, миӈкыри ӄун ынӈин атвакыԓьэн, иӈӄун мэтъатвыткоԓьын ы`нынмын этԓы Иерусалимык“.
Иерусалим, Иерусалим! Гынан тымыркынат мэтъатвыткоԓьыт ынкъам выԓгыпыткойвыркынат выква тыӈэвыёттэ гыныкы! Тъэче Гымнан трэнумэкэвӈын гынин ымварат Гымык гроԓмакы, ӄынур пчиӄэтэ – ӄэйыпчиӄэт, ытръэч-ым гъэнӄэттури!
Ынкъам вайъым тургин яраӈы амӄачгыпо пэԓяркын! Тивыркын торыкы, Гым торгынан ӄырым ӄинэԓьутык, виин энъэԓкэ вагыргын, титэ ривтык: „Таӈаӈэнмыё Тыԓеԓьын Этынвэпы!“»
