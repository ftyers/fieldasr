
Еттык! К'ыпалёмтэлгыткы торПын'ылтэ. Энанымн'ылявыльэгым Анна Гыргольгыргына

Въэн’ык полицияк мигчитльэ нэльунэт нымытвальын, микынэ гэнКэливлинэт ченэтНымытварак к’оленотальыт. 
Амынк’эната гэтэйылин инэнымчевмигчир н’авъанйыръэты. Ынан августык гаРегистироватленат чиниткин нымытварак н’ыръо пыкирыльыт Узбекистангыпы. 
Ытръэч аНымытвака ынкы гатваленат. АмЫнк’эната ныРанВоск’ыравн’ык’эн н’эвъэнйыръын н’ыронГэвэгты. 
Н’утинГивик ынн’ин полицияльа нэЛьунэт н’эръамытлын’эн ыръыРегистрациянТэнмавыльыт.  
Мигчитльэ отделгыпы по вопросам миграции округкэн УМВД нынКэтъон’атк’энат, к’ырымэн рыКэливылк’ылти нымытвальыт к’олеНотайпы, эвыр аНымытвака рымагтын рытъёлк’ылтэ, чама эТэйкыкыльинэт ыръыКэлит. 
Ынн’ин нараШтрафн’ыт мытлын’к’ылеккэн тысячКэнайпы талваГынонМиллионагты манэта. 
Эвытлым рыВоск’ыравылк’ылтэ н’ыронГэвэгты. 

Ытвъымпанвык Беринговский н’утингивик лыгиНымкъэв гИнээн’ынМигливлинэт. 
Ынкы ы’твъыляйвыгыргыма гэнМигчирэвлин вылк’ывыл итычык’эву 760 тысячтэ тоннат ынкъам к’ол инээн’ к’анъачгынкэн тысяч тоннамэл вальын. 
Мин’кыри гамн’ылтэтленат компанияйпы Tigers Realm Coal, ынк’эн ынанМыкычьын энаан’Рэвлятгыргын 1992й гэвэпы, титэ мыкгыргын гатвален 715тысячтэ тоннат. 
Ымыльэты мигчитльэ Беринговскак гэнМигчирэвлинэт кылгынкэн н’иръэ парол вылк’ыРивлеткинэт ы’твъыттэ, эквэтыльыт к’олеНотагты. 
Н’утингивик гэвылк’ынЛьэтэтлинэт Беринговскакэн вылк’ыНтонвэпы Китаягты, Япониягты, Мьянмагты ынкъам Въетнамагты. 
ГэВылк’ылк’ыРивлетлинэт чама к’ликкин тысячтэ тоннамэл Паакэгты. 

Нэмэ к’утти н’ыръо о’равэтльат пууръу нъэлгъэт инэныгъюлевыльу. Ытри нъэлгъэт программак, мин’кы нинэныгъюлевк’инэт нымытвальыт, микынти эМигчиркэ гэнъэтлинэт амКоронаВирусаТвама. 
Мин’кыри гамн’ылтэтленат Департаментайпы гыёлятгыргэн ынкъам наукакэн, ымыльо гэТэн’ыПлыткулинэт пууръу пытк’ыКэлиткук Чукотский многоПрофильный колледжык, гэпирилинэт документыт, ынкъам гэнъэтлинэт инэныгъюлевыльу кынъёрак.  
Ытри гэкэлиткулинэт платформык Союзен «Ворлдскиллс Россия», ынк’энагты гаМанэтрэтленат к’ол программагъет. 
Ынк’энаПрограммагъет ынн’ин рыгъюлевылк’ылти к’ликкин н’ирэк’ парол о’равэтльат. 

Въэн’ык торГэвэКрычмынвыКэнат овэчвынкалыровк’агтэ нырэнлен’к“инэт. 
Ынн’ин вальыт тэн’эвиллкэ нынтэнмавк’энат оптытъар гивит инэВинрэткин организацията Отдам добро амалван“ вальэн нананагты. 
Морыкы гамн’ылтэтлен инэнлельын ынк’энОрганизациен Юлия Бобкова. 
Н“утинГивик тэн“к“итпын“у лынъёлк“ылтэ н“ырок“леккэн мынгыткэн нэнэнэт, ынк“эн мачМыкын“ кытуркинэк. 
Рэк“эвииръыПирин“ыт ынн“ин нэнэнэт, микыргин ройыръыт игыр кытвагыргык нъэлгъэт.
Ынк“ъом уунъыК“эвииръэ энаЛпынрылк“ылтэ нэнэнэт вальыт психиатрический маляврак. 
Ыргынан энмэч гэкэлилинэт ръэнут ыргынан пэгчин“у к“эвииръык нылгык“энат. 
РинэВинрэнн“ыт к“эвииръынТэнмавкы Совет депутатэн, ытри к“унт кытур раМанэТрэлн“ыт. 
Н“утинГивик чама тинэнТэн’к’итпын’ылк’ылти нэнэнэт эк“уВикильыт. КрычмынТэнмавыльыт рэенн“ыт ыргин ярагты, ынкы рОвэчвынКалыровн“ыт. 
Н“утинГивик нымкык“инэт вилыткульыт гэвинрэтлинэт, чама нымытвальа нинэРэтк“инэт кывэгти. 
Ымыльо к’эвииръыт нэркурынэт Хабаровскак. Ынн’ытэк’ гэныПкирэвлинэт ы’тъыёчакэн инээн’, лыгиПэтле нэмэ к’утти к’эвииръыт нэрэРэнн’ынэт. 
К’нур кытур, овэчвынкалыровыльо ринн’ыт нэнэнэт кынъёрайпы Холотой ключик. 

Н'уткэтэгнык мытыплыткуркын. Атав нымэльэв! Эргаттагнэты!
