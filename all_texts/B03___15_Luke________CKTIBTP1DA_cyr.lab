Ныетӄинэт Иисусына паԓёмтэԓык Ытԓён нымкыӄинэт инэгтэтнумэкэвыԓьыт ынкъам э`ӄэԓтэтыԓьыт.
Фарисейыԓьыт ынкъам инэнчичевэтыԓьыт Каԓегыргыкэн нэкэвкитӄинэт ынкъам нивӄинэт: «Ынан рыгэԓевыркынинэт э`ӄэԓтэтыԓьыт ынкъам рыпэт ӄамэтваркын ырык рээн!»
Ынкэӈит Иисусынэ тывнэнат ырыкы ӈотӄэнат нэнъайвымӈыԓтэԓтэ: «
Микынэ ӈан турыгԓыку нъытваркыт мытԓыӈӄԓеккэн яракытэпат ынкъам ыннэн ынан нъынтымӈэвнэн. Эви ӄырым ныпэԓянэнат ынан ӈыраӄӄԓеккэн мынгыткэн ӄонъачгынкэн пароԓ чыгэйнутэк ынкъам ӄырым ныԓӄырирнин тымӈэвыԓьын ԓьотагнэты?
Ԓьук-ым, ракоргаквъа, римтинин ярагты ынкъам ръэйӈэвнинэт тумгыт эвыр энараԓьыт ынкъам риквъэ ырыкы: „Ӄыкоргавтык гымык рээн: вай тыԓьун тымӈэвыԓьын яракытэпаԓгын!“
Тивыркынитык, кэтэмынӈин ымы ыннэн э`ӄэԓтэтыԓьын, микынэ чиниткин ы`мпаӈвагыргын аԓваӈ рытчыркынин – ытԓён коргаво нэрэԓгыӈын и`и`к мыкыӈ ӈыраӄӄԓеккэн мынгыткэн ӄонъачгынкэн пароԓ ԓыгипыԓьык, микырык ръэнут наӄам аԓва рытчык». «
Эвытԓым вай ӄоԓ тэнмычьын: ӈэвъэнйыръын, микын варкыт мынгыткэн эԓгыпыԓвынтыманэт ынкъам ыннэн ынан рытымӈэвнэн. Эви ынан ӄырым нынынԓевнин пиӈинэӈ ынкъам ӄырым ныӈуйвэгыткунин яраӈы, ӄэтпэнарэрма ԓьотагнэты?
Ԓьук-ым, ръэйӈэвнинэт ӈэвысӄэттумгыт, энараԓьыӈавтэ ынкъам риквъэ: „Ӄыкоргаквытык гымык рээн, гымнан тыԓьун рытымӈэвъё пыԓвынтыманэн“.
Вай-ым, тивыркынитык, тэӈынӈин Эӈэӈин ангелтэ ракоргавӈыт ыннанъаӄаԓтатыԓьэты, микынэ чиниткин ы`мпаӈвагыргын аԓваӈ рытчынин».
Иисус ӄээкын гавэтгавԓен: «Ӄоԓ о`равэтԓьак гатваԓенат ӈиръэ эккэт.
Ӈинчьэн экык иквъи ыныкытԓыгэты: „Атэ, ӄинэйыԓги гымнин гаймычьытайвыӈ“. Ынкъам ытԓыгэ чывинин гаймычьын аккавытгырык.
Пэтԓе ӈинчьээккэтэ румэкэвнин ымыԓьо, ръэнут ынин гатваԓен, ынкъам эквэтгъи чекыяанотагты. Ӈэнку ынан ԓяпԓыпаннэн таӈымыԓьо ынин гаймычьын амкомэрэвытваԓьатык,
ынӄо-ым, ӄынвэр тэԓпык имыръэнут, ынӈин нутэк нъэԓгъи кытгытъатгыргын. Ытԓён ӈъотвэӈӈогъэ
ынкъам э`мпыргогынрэтысӄэквъэ ынӈин нутэкин ӄоԓ нымытваԓьэты.
Ытԓён ынӈин ныгытъатытваӄэн, таԓвакоргава йыръэтык нанӄын вэԓер рэӄэ нырэӈэтӄинэт и`мпыргут, ытръэч-ым ымы ынӄэн этԓы ы`нйыԓын.
Ынкъам чемгъонватык, ытԓён иквъи: „Тъэр выёԓьыт гымыкытԓыграк, ынкъам ырык варкын мэчынкы тэйӈэт, гым-ым ӈутку тывъиркын эмгытъэтэ!
Мыпэԓӄынтэтык гымыкытԓыгэты, ынкъам мивын ытԓён: ‘Атэ! Тъаӄатвагъак гым Аӈаӈэты ынкъам гыныкы.
Гым этэӈкыԓьигым э`йӈэвык гынин эккэну, вэԓер-ым ӄинэпириги яанво выёԓьо’“.
Ынкъам ытԓён ӄытгъи ыныкытԓыгэты. Титэ ытԓён гатваԓен еп чекыяа, ытԓыгэ ԓьунин ытԓён, ынкъам ейвэчу рытчынин экык. Ынан кытгынтыягнанэн, оммачайпынэн ытԓён ынкъам окватъевыӈӈонэн.
Экык иквъи: „Атэ! Тъаӄатвагъак гым Аӈаӈэты ынкъам гыныкы. Гым этэӈкыԓьигым э`йӈэвык гынин эккэну“.
Ынкы ытԓыгэ ивнинэт ынин выёԓьыт: „Ӄыԓеркынитык эӄыԓпэ, ӄырэтгыткы таӈыӈ ваԓьыт эвиръыт ынкъам ӄынавэръэпатгыткы ытԓён. Ӄырыԓгыкватгыткы ынкъам ӄыныпԓягтатгыткы сандалияпԓяка.
Ӄынрывинрыгыткы гынкыӄэюу ынкъам ӄыӄаанматгытык, мынкачьарӄамэтвамык ынкъам мынгичивэнмык.
Ӄэԓёӄъым гымнин экык ӄынур въиԓьу гатваԓен, а`мын-ым вай ытԓён нэмэ ягтаԓытваркын! Ытԓён гатымӈэвԓен, ынръам игыр гэԓьуԓин!“ Ынӄо-ым ытри гэчевымгогъат.
Ынпычьын экык ынӈот гатваԓен энанынӈавынвыяргык. Эймэвык ярагты, ваԓёмнэн а`йӈанаӈаткогыргын чама-ым поторагыргын.
Ынан э`йӈэвнин ӄоԓ выёԓьын ынкъам пынԓёнэн: „Ныръэӄинэт ӈэнку?“
„Гынин ытԓеӈи етгъи, – татԓыӈыткогъэ ыныкы ынӄэн, – ынкъам гынин ытԓыгын гагынкыӄаанматԓен, ӄэԓёӄъым ынин экык нымэԓӄин, ынкъам ымыԓьэты ытԓён эчвэрагыргэты вагъэ“.
Ынпычьэкык анӈэнайпыгъэ ынкъам э`нӄэтгъи рыпэт рэсӄивык ярачыкогты. Ынкэӈит ытԓыгын ӈытогъэ ынкъам а`йӈавыӈӈонэн.
Ытръэч-ым экык татԓыӈыткогъэ: „Мыкгивиӈитти гэмигчирэтигым гыныкагты ӄынур пурэԓ, ынкъам ӄонпыӈ нинэнкуврэтэвигым ынӄэн, ръэнут гынан нинивигыт. Гынан-ым ымы титэ ԓёӈынма гымыкы яракытэпаԓгыӄай, иӈӄун гым мэчынкы тъыгичивэтык тумгык рээн.
Ытръэч титэ ӈотӄэн гынин экык, микынэ ԓяпԓыпаннэн гынин гаймычьын камэԓгыӈавык рээн, ярагты пэԓӄынтэтгъи, гыт гынкыӄаанматгъэ ыныкагты!“ „
Гымнин эккэйгыт, – иквъи ынкы ытԓыгын, – гыт аԓымы ӄонпыӈ гымык рээн, ынкъам ымыԓьо, ръэнут гымык варкын – ымыԓьо гынин.
Ытръэч-ым мури коргавыԓьыԓӄыԓморэ ынӄэнагты, эвыр гынин ытԓеӈи ӄынур гавъэтваԓен, игыр-ым ытԓён нэмэ ягтаԓытваркын, гатымӈэвԓен ынкъам вытрэтгъи!“»
