Ӄоԓ итык субботак Иисус етгъи ӄоԓ фарисейыԓьэн очочен ярагты мэтэранво. Ытԓён ныԓгитэӈгитэӄин.
Иисусынэ ранъав гарычгывакъоԓен тъытԓьэн о`равэтԓьан, имԓыпээтыԓьын.
Иисусынэ пынԓёнэнат законынчечаватыԓьыт ынкъам фарисейыԓьыт: «Эты гаймаӈэн рымэԓевэтык субботак эвытԓым ынӈэ?»
Ытри авъеткынка гатваԓенат. Рыйик рымэԓевэннин ытԓён ынкъам рытриԓнин.
Ырыкы-ым Ытԓён иквъи: «Эвыр икумикын турык экык эвытԓым тыркыԓьын рэрэтгъэ мэмԓынтоёԓгычыкогты, эви торгынан ынкэӄэй ӄырым ӄыгтогыткы ытԓён ымы субботак?»
Ынкъам гаԓвавԓенат татԓыӈыткок Ыныкагты.
Иисусынэ нинэгитэӄин, миӈкыри рэмкыԓьырык ныԓӄырирӄинэт ы`ттъыёԓяӈӄач таӈыӈ ваԓьыт ванвыт, ынкъам тывнэн ырыкы нэнъайвымӈыԓтэԓ: «
Эвыр гыт нъэйӈэквыт ӄамомакатэты, ынӈэ авакъока таӈыӈ ваԓьык ванвык, миӈкыри ӄун вэчьым ынӈин ратвагъа, гъэйӈэвԓин мэӈин ӈан эргыпыӈ ваԓьын гынык.
Ынкъам этынва, э`йӈэвыԓьэ торыкы, гыт нэриквыт: „Ӄыйыԓгын ынӄэн ваны ыныкы“. Ынкъам гыт рыӈыркыԓявъёйгыт опопыӈ рэԓӄытгъэ ынанъаӄаванвэты.
Йъэԓыги, титэ гыт нъэйӈэвыркынигыт, ӄыԓӄытыркын ынкъам ӄывакъоркын яаԓеӈӄач ванвык, иӈӄун э`йӈэвыԓьэ гыт ы`никвыт: „Тумгигыт, ӄывакъогэ таӈванвык!“ Ынкъам ынкэӈит гыныкы ратвагъа ваймангыргын ӄутырык ымыԓьо арычгывакъотваԓьыԓыко.
Ӄэԓёӄъым гэмгэмэӈин э`ӈгыргоԓеты амытваԓьын наранӈыркыԓявӈын, микынэ-ым рыӈыркыԓявыркынэн чиниткин увик, нарангыргоԓявӈын».
Ынӄоры Иисусынэ ивнин э`йӈэвыткуԓьын Ыныкы фарисей: «Титэ гынан э`йӈэвыркынэт о`равэтԓьат амгынотъыԓёӄамэтвагты эвытԓым воԓӄытвэӄамэтвагты, ынӈэ э`йӈэвкэ гынинэт тумгыт, ымы гынинэт йичьэмиттумгыт, ымы гынинэт чычеткинэт, ымы гаймычьыԓьыт энараԓьыт, аны вай ыргынан нэръэйӈэквыт ынкъам татԓыӈынво нэрэкывэйгыт.
Ӄамомакатыӈӈок ӄъэйӈэвыркынэт этъопэԓ ӈъочьыт, рочгыпыԓьыт, атӄыԓьыт, иԓкыԓьыт.
Вай-ым ынкэӈит мэчынкы гыт ракоргаквъа: ыргынан чамъам рэӄэ гыт ы`нынрэӄуԓымӈэквыт ынкъам ынӄэната гыт наранъямынгыквыгыт, титэ ԓыгипыԓьыт рэюӈыт».
Ӄутынэ ваԓьа ӄамэтванвык ӄача, ваԓёмнэн ынӄэн, Ытԓён ивнин: «Кычьымыԓьын ынӄэн, мэӈин раӄамэтвагъа Энанԓявагыргык Эӈэӈин».
Иисусынэ татԓыгнэн: «Ыннанъоравэтԓьата рытэнмавнэн ӄэмумэкэт ынкъам э`йӈэвнинэт мыгрэмкыԓьыт.
Ӄамомакатыӈӈок, ынан тыӈивынин чиниткин выёԓьын ивык а`йӈавъёрыкы: „Ӄыетгытык, энмэч тыӈымыԓьо гантэнмавԓен“.
Ытръэч-ым ымъайӈавъёрык таӈыннаныӈ чиниткинэт энаачыт натвыԓьатыӈӈонат. Ы’ттъыёԓкэн иквъи: „Гымнан вай игытӄэй тыркурын энанынӈавъергын, ӄытыԓьыԓӄыԓигым гитэк ынӄэн. Ивкэ эӄиӈъэюкэ ӄитги, ва“.
Ӄоԓ иквъи: „Гымнан тыркурынэт мытԓыӈэн куврэтти чымӈакоровачгыт ынкъам тратааӈысӄэвӈынат ынӄэнат, ивкэ эӄиӈъэюкэ гымыкы“.
Ӈыроӄав иквъи: „Гым выткуӄэй тыӈавтыӈык, траԓваквъа гым етык“.
Выёԓьын пэԓӄынтэтгъи ынкъам тывнэн ымыԓьо яраэтынвэты. Ынкэӈит яраэтын анӈэнайпыгъэ ынкъам тъививнин выёԓьын: „Ӄыԓӄытги эӄыԓпэ гамгаравытгырэты ынкъам ӄачыӈгынат ӈутриԓы ымыԓьо ӈъочьыт, ручевыԓьыт, иԓкыԓьыт ынкъам атӄыԓьыт“.
„Этынвэгыт, – иквъи выёԓьын, – ынӄэн, ръэнут гынан тъививын, гэнкуврэтэвԓин, ытръэч ӄээӄын варкын ванвын“.
Ынкэӈит этын тъивиквъи: „Ӄыԓӄытги ръэтъеквэ ынкъам мэйӈынымнымкин агтачгырасӄэвъянвэты, ынкъам ӄиквынэт ымыԓьо, мэӈин рэԓьувыԓгыӈын, ятынво ӄамомакатэты, иӈӄун гымнин яраӈы мыгрэмкыԓьу нытван.
Тивыркынитык, ымыԓьо янор а`йӈавъёттэ ԓыгичиӄӄырым нытванат гымыкӄамомакатык“».
Иисусынэ рээн гэԓеԓин мыкъоравэтԓьамкын. О’раырыкагты тыԓик Ытԓён иквъи: «
Мэӈин етыркын Гымыкы, йъарат коотыԓьын ытԓыгык, ытԓьак, ӈэвъэнык, кмиӈык, йичьэмиттумгык, чакэттык ымы ченэтъягтаԓгыргык, э`квырга-ым ванэван Гымык, ынӄэн чамъам ратвагъа Гымнин рэгъючечӈыԓьу.
Микынэ этԓы нимтинин чиниткин а`ӄанмыкэн уттынпын ынкъам этԓы нинэркыԓегъэн Гым, ынӄэн ԓывавыԓьын вак Гымнин рэгъючечӈыԓьу.
Миӈкыри ӄун, микынэ ӈан турыгԓыку ваԓьа, рэтэйкыӈэ эквырайӈын, эви ӄырым янор нырыԓгынэн ымыԓьо яаёԓӄыԓ, иӈӄун ԓыги ԓыӈык, ӄэйвэ эты гаймаӈэн манэт пԓытконво тараӈгыргын?
Аԓымы эвыр ынан ратайкымгонэн ыпъёԓгын ынкъам раԓвавнэн пԓыткук тараӈгыргын, ымыԓьорык, гэтама ынӄэн, тэнӈу нэрэтчыӈын ытԓён
ынкъам ривыркынэт: „Ӈотӄэн о`равэтԓьан тараӈымгогъэ, наӄам ԓываквъэ пԓыткук!“
Эвытԓым вай, ръэтиркэрым етъаӈ нъэԓыԓьын мараквыргэты, эви ӄырым нывакъон янор ынкъам ӄырым нычимгъун, ӄэйвэ эты гаймаӈэн ынан гамытԓыӈча мынгытӄԓеккэн маравратъоравэтԓьата рэнруԓыԓтэвнин ынӄэн, э`ми тыԓеркын ыныкы гаӈэръамытԓыӈча мынгытӄԓеккэн мараврата?
Ынкъам эвыр ӄычетык, виин э`ӄэԓьын чекыяа, ынан рэнӈивынинэт вэтгавйыръатыԓьыт йынатынво амаравкэгыргын.
Ымы-ым турыгԓыку: эвыр торгынан ӄырым э`нӄу ӄытчыгыткы ымыԓьо, ръэнут турык варкын, чамъам ратватык Гымнин рэгъючечӈыԓьу.
Тъэютъэй – нытэӈӄин. Ытръэч-ым ыныкит ынӄэн рапаагъа вак тъаёчачаԓьо, рэӄу ынӄэн тэнкэвӈык?
Опопы ԓыгэн раӄыԓӄыԓ – нынинтыӄин! Микын варкыт виԓют, мачынан нываԓёмнэн!»
