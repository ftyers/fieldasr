Иисусынэ румэкэвнинэт мынгыткэн ниръэ пароԓ рэгъючечӈыԓьыт, йыԓнин ырыкы очочынԓягыргын ынкъам армагыргын, рытавык ымыԓьо кэԓьэт ынкъам рымэԓевэтык тъычгыргыт.
Ынан тыӈивынинэт ытри тъэвэты эвынво Энанԓявагыргын Эӈэӈин ынкъам рымаԓяватынво тъытԓьэт.
Ынкъам ивнинэт ытри: «Тэӈынӈэ ръэнут эпирикэ акватыӈок: ымы кэӈунэӈ, ымы тэючгын, ымы кавкав, ымы манэт, эвыр авнатвака эмӈирэют эвиръыт.
Ръаярачыкогты рэрэсӄивӈытык, ынкы ӄыпэԓятыркынэтык ынкъам ынӄо ӄэквэтыркынитык.
Миӈкы-ым тури ӄырым ы`нынрэсӄивэттык, пэԓяма ыргин мэйӈынымным, ымы рыпэт пиӈпиӈ, эймысӄэтыԓьын торыкгыткагты, ӄытивыткуркыниткы ырыкы. Мачынан ынӄэн нытвагъан мэтъаэквырго ырыкы».
Рэгъючечӈыԓьыт манаӈакватгъат нымнымыткогты, рымӈыԓява Таӈпыӈыԓ ынкъам энанмаԓявма ԓымынкы.
Эвынэрмэтэ Иродына ымыԓьо ваԓёмнэн, гэръэԓин Иисус, ынкъам гакапчачавԓен, ӄэԓёӄъым ӄутти нивӄинэт, энмэн ынӄэн Иоанн эюгъи,
ӄутти – энмэн Илия етгъи, ӄутти-ым – энмэн ӄоԓ тэԓенъепкин мэтъатвыткоԓьын эюгъи.
Ынкъам Ирод ныкапчачытваӄэн: «Иоанн гымнан тыԓевтычвигъэн, ытԓён вай мэӈин Ынӄэн вэтгаво нэлгыркын?» Ынкъам ынан раԓьовыԓгыӈӈоӈынэн Иисус.
Апостоля, пэԓӄынтэтык, натвыгъан Иисусына ымыԓьо, ръэнут ыргынан нэтэйкыгъэн. Ынӄъом Ынан э`йӈэвнинэт ытри Ынык рээн, ынкъам ытри ӄытгъэт Вифсаида-нымнымэты.
О’равэтԓьата-ым ԓыги нэтчыгъэн ынӄэн, ынкъам ԓымӈэнагъат Ынык рээн. Иисусынэ нэнамӈыԓтэԓӄэн ырыкы Энанԓявагыргын Эӈэӈин ынкъам нинэнмэԓевэтӄинэт тъытԓьэт.
Яачы-ым вуԓӄытвик мынгыткэн ӈиръэ пароԓ рэгъючечӈыԓьыт эймэквъэт Ыныкы ынкъам иквъэт: «Ӄытриԓгынэт о`равэтԓьат, иӈӄун ытри ныԓӄытынэт ынанчымчаӈ ваԓьэты нымнымэты ынкъам ы`нԓьунэт ырыкагты рооԓӄыԓтэ ынкъам кэвын, ӄэԓёӄъым мури ӈутку энымкиԓӄык мытытваркын».
Иисус татԓыӈгъэ: «Торгынан ӄыйыԓыткы ырыкы рооԓӄыԓ». Рэгъючечӈыԓьыт иничгытэтгъэт: «Аны вай мурык ытръэч мытԓыӈэн кавкавыт ынкъам ӈиръэ ынныт, миӈкыри моргынан мытранӄамэтвавӈынат ынӈин мыкэԓьыт о`равэтԓьат? Вэчьым вай мытрэркурысӄивӈынэт ымыԓьорыкы рооԓӄыԓтэ?»
Ынкы гатваԓенат ӄымэк мытԓыӈэн мытԓыӈча мынгытӄԓеккэн парол о`равэтԓьат. Ытръэч Иисусынэ ивнинэт рэгъючечӈыԓьыт: «Ӄынвакъоквыткы о`равэтԓьат нотасӄыткынык эмӈирэӄӄԓиккин мынгыткэн пароԓьёно».
Рэгъючечӈыԓьыт ԓыгэн-ым ынӈин итгъэт. Титэ ымыԓьо вакъогъат,
Иисусынэ пирининэт мытԓыӈэн кавкавыт ынкъам ӈиръэ ынныт, гитэнин и`и`н, ченъёргаввэтгавык рырэӄуԓымӈэвнин Эӈэӈ, ынкъам мыԓеткунинэт кавкав эвыр ынныт. Ынан нинэйыԓӄинэт ынӄэнат рагъёчачӈыԓьырыкы, иӈӄун ы`нтэйвыӈыркынэт рамкэты.
Ымыԓьо ныӄамэтваӄэнат ынкъам ԓыгъэнӄэквъэт, рэгъючечӈыԓьэ-ым ӄээкын нэнумэкэвынэт мынгыткэн ӈиръэ пароԓ йыръыԓьыченԓет, гынуԓьыт гарооԓӄыԓя.
Ӄоԓ итык, титэ Иисус гаченъёргаввэтгавԓен ӄувԓикэ, етгъэт Ыныкы рэгъючечӈыԓьыт. Ынан пынԓёнэнат ытри: «Микыну нэԓгыркынигым Гым варата?»
Ытри татԓыӈыткогъат: «Ӄутти нивӄинэт, энмэн Гыт – Иоанн Крестителегыт, ӄутти – энмэн Илияйгыт, ӈыръыӄутти-ым нивӄинэт, энмэн ӄоԓ тэԓеӈкин мэтъатвыткоԓьын эюгъи».
Ынан пынԓёнэнат ытри: «Торгынан-ым микыну Гым инэԓгыркынитык?» Пётр татԓыӈыткогъэ: «Гыт – Христос Эӈэӈин».
Ытръэч-ым Иисусынэ тъэвэты митъэивнинэт ытри, авнатвыка ӈоот ымы мэкына.
Ынӄоры Иисусынэ ивнинэт: «Экык О’равэтԓьаргэн ԓыгитэвиминӈэтыԓьыԓӄыԓ, Ытԓён э`нӄу нэрэԓгыӈын ынпычьыԓьырык, ы`ттъыёԓтаароӈрагэԓевыԓьа ынкъам инэнчичевэтыԓьэ Каԓегыргыкэн, Ытԓён тымъёԓӄыԓ, ытръэч-ым ӈыроӄав ы`ԓёк раёвъёԓӄыԓ».
Ынӄоры Иисусынэ ивнинэт ымыԓьо: «Эвыр мэӈин рэԓеӈыркын Гымык рээн, мачынан ынан э`нӄу нытчынинэт кыԓек чиниткин тагъяӈгыргыт ынкъам ынӄэнына мачынан амӄынъычо нимтипириркынин чиниткин а`ӄанмыкэн уттынпын ынкъам нинэркыԓеркын Гым .
Ӄэԓёӄъым, микынэ эмкумъу рэԓгыӈыркынин чиниткин ягтаԓгыргын, ынӄэнына рантымӈэвнэн ынӄэн, микынэ-ым рантымӈэвнэн чиниткин ягтаԓгыргын Гымык курэ, ынӄэнына эмкумъу рэԓгыгнин ынӄэн.
Ӄэԓёӄъым рэӄу о`равэтԓьата эймитык ымваԓьын, чиниткин-ым увик рывъиӈэтык эвытԓым тэнъэӄэӈык ченэткэнагты?
Ӄэԓёӄъым, микынэ ӈыркыԓё ринэԓгыгъэ Гым ынкъам Гымнинэт вэтгавыт, ынӄэн Эккэтэ О’равэтԓьаргэн ӈыркыԓё рэԓгыгнин, титэ Ытԓён рэетгъэ гэргычьатгыргыма Ынин ынкъам Ытԓыгин ынкъам ангелен Эӈэӈин.
Тивыркынитык-ым ԓыгэтаӈӄэгԓынангэт, варкыт ӈутку вэтчатваԓьыԓыко ӄутти, микырык энкытвыԓевкэ еп ченэтвъэгыргын, энмэч нэрэԓьуӈын Энанԓявагыргын Эӈэӈин».
Гаԓягъат ӄымэк амӈырооткэн ы`ԓёӈэттэ, титэ Иисусынэ тывнэн ынӄэн, Ынан пирининэт Ынык рээн Пётр, Иоанн ынкъам Иаков, тыттэтгъи ӈайыткынэты ченъёргаввэтгавынво.
Ченъёргаввэтгавма, Ынин ԓьуԓӄыԓ явматгъэ, ынкъам Ынин эвииръыт гиԓгэтԓинэт, гаӄэԓпэраԓенат.
Ынкъам ӈиръэ о`равэтԓьат гапычвэтгавԓенат Ынык рээн. Ынӄэн гатваԓенат Моисей ынкъам Илия.
Ыргынан, эргавэты вытрэтыԓьэ, нытвыӄэн Ынин энаԓват, ваԓьыԓӄыԓ Иерусалимык.
Пётр-ым ытри ӄутти гэтъирэткуԓинэт, кыевык-ым нэԓьугъэн Ынин эргав ынкъам ӈиръэ о`равэтԓьат, вэтчатваԓьыт Ынык ачгыта.
Ынкъам титэ ынӄэнырык напэԓяӈӈогъан Ытԓён, Пётр иквъи Иисусына: «Инэныгйивэтыԓьигыт, а`мын-ым йыӄӄай вак ӈутку! Кита-ым ӈыръо отрат мынтэйкынэт: ыннэн Гыныкы, ыннэн Моисейына ынкъам ыннэн Илияна». Ынан гэмо гэԓгыԓин, ръэнут тывнэн.
Ынӄэн эвма, ининигъи йъын ынкъам энаръэнэнат ытри ыныквииԓе. Рэгъючечӈыԓьыт, ваԓьыт йъычыку, чеӈыттэтгъэт.
Ынкъам ӄэнтэтгъи йъыйпы ӄуԓиӄуԓ ивыԓьын: «Ынӄэн Гымнин Экык, Гымнин Ԓьоё. Ытԓён ӄываԓёмыркынэткы».
Титэ ӄуԓиӄуԓ выйитвыгъи, Иисус нэмэ амынан нытваӄэн. Ынкъам рэгъючечӈыԓьыт авъеткынка гатваԓенат, ынкъам ынӄэн ы`ԓёк ымы мэкына ԓёӈытва нэнтыгъэн, ръэнут нэԓьугъэн.
Ӄоԓетъыԓёк, титэ ытри тэгрэтгъэт ӈайгыпы, мыкъоравэтԓьарык нэнрынгиивын Иисус.
Ԓюур ӄоԓ ӄычиӄун о`равэтԓьан ӄуԓиԓьэтгъи: «Инэныгъюԓевэтыԓьигыт, а`мын-ым ивкэ, ӄыгитэгын гымнин экык! Ытԓён наӄам тэӈыннэн!
Ытԓён ныкаԓьайпыӄэн: ԓюур-ым вай ныӄуԓиԓьысӄычетӄин, кэԓьэтэ-ым рытрыкымгыта иттиԓийгут нинэнтыӄин ытԓён, рыпэт йыкыргычыкойпы ныкытрантоӄэн ынкъам коԓё нинэнтэвиминӈэвӄин, ынӄо-ым мэткиит яаԓ нынъэԓӄин.
Гымнан тивынэт Гынинэт рэгъючечӈыԓьыт рытавык кэԓьэт, ытръэч-ым гаԓвавԓенат ытри».
Иисус-ым татԓыӈыткома иквъи: «Аны вай о`равэтԓьаторэ, э`ӄэрэԓьытури ынкъам аԓымаԓявкыԓьыторэ! Тъартагнэты ӄээӄын Гым тратвагъа турык рээн ынкъам гытгытэ трэԓгынтык? Ӄынрывинрыгын ӈутриԓы гынин экык».
Еп тыԓеԓьын ӈинӄэй кэԓьэтэ рыпэӄэтавнэн нотасӄыткынэты, рытрыкымгыта иттиԓыръуԓьын. Ытръэч-ым Иисусынэ ръотавнэн кэԓы ынкъам рымэԓевэннин ӈинӄэй ынӄъом рыԓенин ытԓён ытԓыгэты.
Ынкъам ымыԓьо гиничгытэтԓинэт Эӈэӈин майӈармагыргэты. Виин ымыԓьо ԓыгэкоԓё ниничгытэтӄинэт Иисусын тайкыгыргык, Ынан ивнинэт рэгъючечӈыԓьыт:
«Ӄыпаԓёмтэԓгыткы ынкъам антыяатка ӄынтыгыткы ӈотӄэн вай, ръэнут тратвыӈын торыкы: Экык О’равэтԓьаргэн нэрэйыԓӈын о`равэтԓьамынгэты».
Ытръэч-ым ыргынан эчичевкэ гэԓгыԓин, ръэнут нэнатвыӄэн ӈотэнвэтгава, ӄэԓёӄъым чечаквыргын ԓюнйыԓе гэԓгыԓин ырыкы. Пынԓёк-ым Ытԓён, ръэнут Ынан тывнэн, гъэӄэԓиӈэтԓинэт.
Ӄоԓ итгъэт рэгъючечӈыԓьыт еԓырачвыӈгъат, мэӈин ырыгԓыку майӈыӈ ваԓьын.
Иисусынэ-ым, ԓыги ԓыӈэ ръэнут ыргынан чимгъуу эмӄэԓеԓвынэ нэԓгыркын, пиринин нэнэны, рытвэтчавнэн Ынык ачгыта
ынкъам ивнинэт ытри: «Микынэ рэнрыгэԓевнин ӈотӄэн нэнэны ӄынур Гым, ынӄэнына ринэнрыгэԓеквъэ ымы Гым, микынэ-ым ринэнрыгэԓеквъэ Гым, ынӄэнына рэнрыгэԓевыркынин Ынӄэн, Микынэ инэнӈивыгъи Гым. Ӄун мэӈин ымыԓьорык турык мыӄыԓьыӈ ваԓьын, ынӄэн ынанэргыпыԓьын».
Ынкэӈит Иоанн иквъи Иисусына: «Рычичевыткуԓьигыт, моргынан гэԓьуԓин ӄоԓ о`равэтԓьан, микынэ Гынинныннэ нинэнвыӄинэт кэԓьэт, ытръэч моргынан мытнъотавын, ӄэԓёӄъым ытԓён ванэван ныԓейвын мурык рээн».
Иисусынэ татԓыгнэн ытԓён: «Ынӈэ анъотавка, ӄэԓёӄъым мэӈин торыкагты о`раԓвагты атвакыԓьэн, ынӄэн торыкагты ваԓьын».
Титэ тъэрытвигъэт ы`ԓёт пэрэӈӈотагнэты Иисус нотаеквэйпы, Ытԓён рэквэнӈыгъи Иерусалимэты.
Ынан тыӈивынинэт ы`ттъыёԓягты Ынинэт пынԓынԓяԓьыт. Ынӄэнат ӄытгъэт самариякэн нымнымэты рытэнмавынво ымыԓьо Ытԓён ятыӈӈок.
Ытръэч-ым ӈэнку Иисус ԓюӈынрэсӄивэтэ нэнтыгъэн, ӄэԓёӄъым Ытԓён гакавраԓьыпэраԓен Иерусалимэты .
Ынык рэгъючечӈыԓьэ Иаковына ынкъам Иоаннына, ԓьук ынӄэн, нивын: «Этынвэгыт! Вэчьым тэгъеӈыркын, мури мытривмык, иӈӄун йынйын нэрэтын э`э`йпы ынкъам уйӈэ нынъэԓынэт ытри, миӈкыри ӈан итгъи Илия?»
Ытръэч-ым Иисусынэ, тыԓик о`раырыкагты, ръотавнэнат ытри.
Ынкъам ытри ӄытгъэт ӄоԓенымнымэты.
Ӄоԓ итык, тыԓяма ръэтъеквэ, ръэмэӈин иквъи Иисусына: «Гым траԓымӈэнагъа Гынык рээн, ӄэйвэԓым миӈкыри Гыт нъэквэтын».
Иисусынэ татԓыгнэн ытԓён: «Ятъёԓтэ гаемыкыԓенат, ынкъам и`и`пчиӄэт гакытчыгъёԓгыԓенат, Экык-ым О’равэтԓьаргэн таӈанымытваванвыка».
Ӄотына-ым Иисус иквъи: «Ӄыԓымӈэнагэ Гымык». Ынӄэн татԓыӈгъэ: «Этынвэгыт, ӄинэтриԓги янор ярагты ынкъам мынумкэвын гымнин ытԓыгын».
Ытръэч-ым Иисусынэ ивнин ытԓён: «Мачынан въиԓьырык ы`ннумкэвыркынэт ыргинэт въиԓьыт, гыт-ым ӄыԓеркын ынкъам ӄыкоргымӈыԓтэԓыркын Энанԓявагыргын Эӈэӈин».
Ӄээӄын ԓым ӄоԓ иквъи: «Этынвэгыт, гымнан траԓымӈэнагыт Гыт! Ытръэч-ым янор тъэмԓьусӄивынэт гымнин яраԓьыт».
Иисусынэ татԓыгнэн ытԓён: «Ынӄэн, мэӈин мэгчеранма тааԓгыԓятыркын, ынӄэн ԓыгэнӈуну ритгъэ Энанԓявагыргэты Эӈэӈин».
