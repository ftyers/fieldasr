Иисус иквъи Чиниткин рагъёчачӈыԓьырыкы: «Ӄоԓ гаймычьыԓьэн гатваԓен яраэнанԓяԓьын. Ынкъам вай гаймычьыԓьэты нэвинвиквъэн, энмэн ынӄэнына ытԓён рыӈъотвэвыркынэн.
Э’йӈэвык ытԓён, этын иквъи: „Ынръам вай гыныкы ръэнут тываԓёмыркын? Ӄинэйыԓги гымыкы яраэнанԓякэн энарыԓгат, миӈкыри ӄун гыт чамъам рымагтэты ринэнԓегъэ“.
Ынкъам ынкэӈит яраэнанԓяԓьын иквъи ченэтовэкэгты: „Мыръэгъэк гым? Гымыкэтынва иткэркынин гымыкайпы яраэнанԓягыргын. Выԓпаткок гым тыԓвавыркын, ванԓяткок ӄынур ӈъочьэгым тыӈыркыԓятыркын.
Гымнан ԓыги рырэӄэвык, иӈӄун ы`нъэйӈэквым ченэтрагты, титэ гым нэрэнруԓтэтгым яраэнанԓягыргэпы“.
Ынкъам ынан э`йӈэвнинэт ыныкэтынвэн ачыӈыԓьыт, гэмгэмэӈин амъянра. Ы’ттъыёԓкэн ынан пынԓёнэн: „Тъэр гынин ачыӈ гымыкэтынвэты?“
„Мытԓыӈӄԓеккэн ыпаԓгэн уттэмыгэт“, – очытконэн ынӄэнына. „Вай гынин кэԓикэԓ гатанынныӈыма, – иквъи ыныкы яраэнанԓяԓьын, – ӄывакъогэ ынкъам мэчеӄыԓпэ ӄыкэԓигын: ‘Ӈирэӄӄԓиккин мынгыткэн пароԓ’“.
Ынӄоры пынԓёнэн ынръам ӄоԓ: „Гынан-ым тъэр ачыӈо эймитын?“ – „Мытԓыӈӄԓеккэн пиӈвытрыԓӄыԓкин тэючгыт“, – очытконэн ынӄэнына. Яраэнанԓяԓьын нивӄин: „Вай гынин кэԓикэԓ гатанынныӈыма. Ӄыкэԓигын: ‘Ӈыраӄӄԓеккэн’“.
Этынва анъянэн ипкыԓьин яраэнанԓяԓьын, ӄэԓёӄ ытԓён нычичьэв итгъи, ԓёӈтымӈэтвата гатгэԓевымгоԓен. Аны ӄэгԓынангэт, игыркинэт о`равэтԓьат нутэйиквикин ыргин тайкыгыргык кувчемгъоӈ ваԓьыт ипыԓьык о`равэтԓьак.
Ымы Гым торыкы тивыркын: гыто эԓгыкэ чиниткин гаймычьын ԓьома тумгыт, иӈӄун титэ ынӄэн рэтэԓпыгъэ, а`йӈавъёно нъытватык таӈӄонпыӈкэн ярачыкогты.
Мэӈин нипӄин мыӄэты ваԓьык, ынӄэн нипӄин ымы о`птэты ваԓьык. Мэӈин ипкыԓьин мыӄэты ваԓьык, ынӄэн ипкыԓьин ымы о`птэты ваԓьык.
Ынӄэната, эвыр торгынан ипкыԓьин гаймычьын ы`ръэты яаркынэткы, ӄырым микынэ торыкы нынмычвынавын ԓыгэгаймычьын.
Ынкъам эвыр торыкы чамъам мычвыно ԓыӈык тумгин, ӄырым микынэ ныйыԓнин торыкы рытэнмавъё.
Выёԓьын чамъам ратвагъа пурэԓю ӈэранэтынвэты: ыннэн ынан тэӈу рэԓгыркынин, ӄоԓ-ым – э`ӄу; ӄотына рэвмэквъэ, ӄоԓ-ым ӄырым вэймэну ныԓгыркынин. Тури чамъам рэвэймэнытгиԓивыркынитык ӈэраргарэты – ымы Аӈаӈэты, ымы гаймычьэты».
Ымыԓьо ынӄэн гаваԓёмԓен фарисейыԓьырык, микырык ы`ԓгу гэԓгэ манэт, ынкъам ыргынан тэнӈу наԓгыӈӈогъан Иисус.
Ытръэч-ым Ытԓён иквъи ырыкы: «О’равэтԓьарык ягна тури рапэраӈыркынэтык ԓыгипыԓьу ваԓьо, ытръэч-ым Эӈэӈэ ԓыги тургинэт ԓинԓиӈыт. Ръэнут о`равэтԓьата нарыԓгыркын ынантаӈычьо, ынӄэн Аӈаӈэты ԓыгъэтки.
Виин ԓюнъетыԓьын Иоанн, гатваԓенат Закон ынкъам мэтъатвыткоԓьыт, игыр-ым тывыркын Энанԓявагыргын Эӈэӈин, ынкъам гэмгэмэӈин тъивыԓьэтыркын рэсӄивык ӈэнри.
Ытръэч-ым рэтэԓпыӈыт отгыӈ и`и`н ынкъам нутэнут рытымӈэвъёк вэԓер ынӈэн вэтгавык Законкэн.
Гэмгэмэӈин янратыԓьын ӈавъангыпы ынкъам ӈавтыӈыԓьын ӄоԓеӈавысӄатэты – ӄаԓяйӈатыркын. Ынкъам мэӈин ӈавтыӈыркын янратыԓьын ӈэвысӄэтык – ӄаԓяйӈатыркын». «
Ганымытваԓен ӄоԓ гаймычьыо`равэтԓьан. Навэръэпыӄэн тиркэрмэмиԓ, ынкъам ынин ягтаԓгыргын гатваԓен таӈымыԓьэты крычму.
Ынкъам гатваԓен ӈъочьын, ымыԓьэты вапысӄаԓьын, ынин нынны Лазарь. Ытԓён гарычгытвата гаймычьыԓьэн агтачгы-расӄэвъянвык ӄача
ынкъам ныраӄамэтваӈӄэн вэԓер руптэ, эрэтыԓьэ гаймычьыԓьэн ӄамайпы. Ы’ттъыт нэймэвӄинэт ынкъам нынмыԓюӄинэт ынинэт вапысӄат.
Ынкъам вай въигъи ӈъочьын, ынкъам ангелырык нэнԓьэтэтын ытԓён ӄамомакатванвэты Авраамына ачгыта. Уйӈэ нъэԓгъи ымы гаймычьыԓьын, намайынԓягъан ытԓён.
Ынкъам таӈӄонпыӈтанымчаӈгыргыкэн ванвык, миӈкы нытэвиминӈэтӄин гаймычьыԓьын, ытԓён ӄоԓ итгъи ԓыԓепгъи гыргоԓягты, ԓьунин Авраам ынкъам ынык ачгыта Лазарь.
Гаймычьыԓьын ӄуԓиԓьыръугъи: „Авраам, ытԓыгигыт! Ейвэчу ӄинэԓгыги гым, ӄынӈивын гымыкы Лазарь, мачынан нынмэнэн мимԓык рыԓгыткын ынкъам нынчыӄытвэннин гымнин йиԓыйиԓ, миӈкыри ӄун гым тытэвиминӈэтыркын ӈутинӈыԓетык!“
Ытръэч-ым Авраамына очытконэн: „Эккэйгыт, ӄыкэтъогын, гынан энмэч ягтаԓма эймитын ымыԓьо таӈгыргын, Лазарына-ым – ымыԓьо а`ӄагыргын. Игыр ытԓён ӈутку унтымэквъи, гыт-ым тэвиминӈэтыркын.
Ынкы-ым, гынык ынкъам мурык вытгырык ныԓгинымэйыӈӄин эрэтыԓӄын: рыпэт эвыр мэӈин рарымагтыӈгъа ӈотӄоры гыныкы – раԓваквъа. Ымы ӈоонӄоры морыкы ванэван нырымагтынат“.
Гаймычьыԓьын иквъи: „Тыванԓяркынэгыт, ытԓыгигыт, ӄынӈивын ытԓён гымыкытԓыгин ярагты.
Ӄэԓёӄ гымык варкыт мытԓыӈэн йичьэмиттумгыт. Мачынан ынан митъэ нивнинэт, иӈӄун вэԓер ытри эвнэнъэԓкэ нъитынэт ӈутку, тавэмэнӈыгыргыванвык“.
Авраамына очытконэн: „Ырык варкыт тывъёт Моисейын ынкъам мэтъатвыткоԓьэн. Мачынан ы`нваԓёмыркынат ынӄэнат!“ –
„Ӄырым, гымнин ытԓыгигыт Авраам, – иквъи гаймычьыԓьын, – вай эвыр-ым мэӈин въиԓьыԓыку ваԓьын нъыетын пыӈыԓтэԓынво ырыкы, ынкэӈит ыргынан аԓваӈ нэрэтчыӈын чиниткин ы`мпаӈвагыргын“.
Ытръэч-ым Авраам иквъи ыныкы: „Эвыр ыргынан аваԓёмка нэнтыркынэт Моисей ынкъам мэтъатвыткоԓьыт, ӄырым микынэ ытри ы`нматэвӈытонат, рыпэт ымы эюԓьэ въэԓьэпы“».
