Ынкэӈит ымыԓьо умэкэтыԓьыт ӄутръугъэт ынкъам нэнԓен Иисус Пилатына.
Ыргынан энаачо наԓгыӈӈогъан Ытԓён: «Моргынан ԓыги мытытчыгъэн, вай ӈотэнъоравэтԓьата о`раԓвагты рыгъюԓевыркынин мургин варат, нэнанъотавӄэн йыԓык инэгтэт императорэты ынкъам рыпэт нивӄин, энмэн Ытԓён – Христос, Тиркэрым».
«Эвыӈан, Гыт – Тиркэрмэйгыт еврейыԓьыргэн?» – пынԓёнэн Ытԓён Пилатына. «Гыт-ым чинит ынӈин ивыркын», – татԓыӈыткогъэ ыныкы Иисус.
«Гымнан ымы рэӄык ванэван энаачыԓьо мыԓгыгъэн ӈотӄэн о`равэтԓьан», – иквъи Пилат ы`ттъыёԓтаароӈрагэԓевыԓьэты ынкъам о`равэтԓьамкэты.
Ытри-ым нытъивычьэтӄинэт: «Рыгъёԓявма варат, Ынан рэкэвкиԓьэтыркынин ытԓён ым-Иудеяк. Моогъэ Галилеяк, етгъи ӈутриԓы».
Титэ Пилатына ваԓёмнэн вэтгав «Галилея», пынԓёгъэ: «Эты ӈотӄэн о`равэтԓьан гаԓиԓеяԓьын?»
Ынкъам ԓыги рытчык, энмэн Ытԓён ваԓьын ванвэпы, оча ваԓьын Иродына, ынан тъивынӈивынин рыԓьататынво Ытԓён Иродына. Ирод-ым ынӈэнъыԓёк нэмыӄэй гатваԓен Иерусалимык.
Ԓьук Иисус, Ирод коԓё коргаквъэ: ынан тэԓенъеп нинэрэԓьуӈӄин Ытԓён, миӈкыри ӄун ынан гаваԓёмԓен Ытԓён ынкъам нымычвынатӄэн ԓьук икумиӈкыри ваԓьын тэӈиничгытэт, рытомгавъё Иисусынэ.
Ынан нэнамӈыԓёйвыӄэн Ытԓён, ытръэч-ым Иисус ванэван нытатԓыӈыткон.
Ынкэӈит ы`ттъыёԓтаароӈрагэԓевыԓьыт ынкъам инэнчичевэтыԓьыт Каԓегыргыкэн ӄээӄын гатвэтчатваԓенат ынкъам нытъивъэв кытэнаачо гэԓгивыԓин Ытԓён.
Иродына гамаравӄԓявыԓма тармачьыӈэты ԓыгинъээ`внин Иисус ынкъам ԓевԓеву ԓыгнин Ытԓён, ынӄоры-ым равэръэпаннэн Ытԓён тэркармавэръа ынкъам тыӈивынин нэмэ Пилатына.
Ынкъам ӈотэнъыԓёк Ирод ынкъам Пилат томгыԓьатыӈӈогъат, чит-ым ытри гъэӄэԓьэтԓинэт.
Пилатына румэкэвнинэт ы`ттъыёԓтаароӈрагэԓевыԓьыт, ынпычьыԓьыт ынкъам варат,
иквъи ырыкы: «Торгынан рэтыткы гымыкы ӈотӄэн о`равэтԓьан ынкъам торгынан тэнынныӈыткы Ытԓён тинэнэкэвкиӈыԓьу варат. Тычемгъовэтгавык турык ягна ынкъам ԓюнԓьутэ тынтын ӈотэнъоравэтԓьак, энмэн Ытԓён а`ткэвма итгъи, миӈкыри тури ивыркынитык.
Ымы Иродына ԓюнԓьутэ, эвыр тыӈивынин Ытԓён морыкы. Аны вай-ым, Ынан аръаԓя ԓюӈынрэӄэвэ ръэнут, иӈӄун вэты тъаӄанмыгъан Ытԓён.
Ынкъам ынӄэната гымнан трэтэнымчеӈӈын Ытԓён ынкъам трэтриԓӈын». (
Крычмыы`ԓёк Пилатына вэты рытрэԓьёԓӄыԓ ыннэн восӄыратваԓьын.)
Ынръам ымыԓьо умэкэтыԓьыт ӄуԓиԓьыръугъэт: «Вэты а`ӄанмыёԓӄыԓ! Ӄытриԓгын морыкы Варавва!»
Ӈотӄэн-ым гавосӄыраԓен амрывэчепытвэвык варат мэйӈынымнымык ынкъам эмтэгинӈэтэ.
Пилатына нинэрэтриԓӈыӄин Иисус, ынӄэната ӄоԓеԓьывэтгавыӈӈогъэ.
Ытръэч-ым ӄутти ныӄуԓиԓьыръуӄинэт: «Ӄъыԓӄапынмыгын! Ӄъыԓӄапынмыгын ытԓён!»
Ынкъам ӈыроӄавык иквъи ырыкы Пилат: «Ръэнут э`ткиӈ тэйкынин Ынан? Ванэван миӈкыри ваԓьын энаач гымнан мыԓьун Ынык, иӈӄун а`ӄанмык. Ынкъам ынӄэната трэтъивынӈивын танымчаӈынво Ытԓён, ынӄъом трэтриԓӈын».
Ытръэч-ым ытри ԓыгэкоԓё гэӄуԓиԓьыръуԓинэт, ръыԓӄаптымыйгот рытык Иисус. Ырыгӄуԓитэ гэнруԓыԓтэвԓин Пилат.
Ынкъам Пилат вэтгычемгъогъэ тэйкык ырыктъэвытвыгъет:
рытриԓнин восӄыратваԓьын, ԓынъё рывэчепытвэвыԓьо варатык ынкъам тэгинӈэтыԓьу, мэӈин гайынатԓен, Иисус-ым йыԓнин ырыкы.
Иисус нэнԓегъэн ръыԓӄапынмынво. Ръэтык маравӄԓявыԓя нэпирисӄычетын Симон Киринеяԓьын, мэӈин ныпэԓӄынтэтӄин ярагты энанынӈавынвыяргэпы, нэнимтиӈэтын ыныкаткынык а`ӄанмыкэн уттынпын ынкъам рыԓьэтэтыйгут нэнтыгъэн ынӄэн Иисусынэ яачы.
Иисусынэ гаԓымӈэнаԓенат ныԓгинымкыӄинэт о`равэтԓьат, ырыгԓыку гатваԓенат энаркыпчевыԓьыт чиниткин мачвэт ынкъам тэргатыԓьыт ӈэвъэнйыръыт.
Иисус, о`раырыкагты тыԓик, иквъи: «Ӄырымэнайгым тэрго ԓыӈыԓьыԓӄыԓигым, иерусаԓимӈавторэ! Вай тэрго ӄыԓгыркыниткы чиниткинэт увикит ынкъам тургинэт кмиӈыт!
Ӄэԓёӄъым вай нъаԓыӈӈоркыт ы`ԓёт, титэ ривӈыт: „Кычьымыԓьыт ӈан экмиӈэткыԓьинэт ынкъам анԓываткыԓьэнат ԓёԓьота!“
Ынкэӈит ривӈыт ӈаеты: „Ӄэрэттык морыкаткынэты!“ ынкъам тынопэты: „Ӄэнаръэткотык мурык!“
Ӄэԓёӄъым эвыр тыӈаԓьыоттэты ынӈин итыркыт, ынръам ръэнут ратвагъа кыкватоттэты? »
Иисусынэ рээн ръыԓӄапынмынво гэнԓеԓинэт ԓымӈэ ниръэ о`равэтԓьат – э`ӄэԓтыԓьыт.
Ытри етгъэт ванвэты, нынну ԓынъё Ԓевтъыттъым , ынкъам ынкы Иисус нэнъыԓӄэпын а`ӄанмыкэн уттынпык. А’ӄао`равэтԓьат нэмыӄэй гэнъыԓӄэплинэт Ынык ачгыта: ыннэн мраӈӄач, ӄоԓ-ым ӈачгыӈӄач.
Иисус иквъи: «Атэйгыт, ӄынэнаачытораквынат ытри, ӄэԓёӄъым ыргынан гэмо, рэӄыркыт». Маравӄԓявыԓя ыргичгу нэтэйвыӈынэт Иисусын эвиръыт кынтэгйит.
Рэмкын гатвэтчатваԓен ынкъам гэтԓепыткуԓин. Эрмэтэ-ым тэнӈу ныԓгыӄин Ытԓён: «Э’рыкут-ым нинэнъегтэԓевӄинэт ӄутти! Мачынан игыр нынъегтэԓевнин Чинитувик, эвыр Ытԓён Христос Эӈэӈин, Ԓьоё!»
Маравӄԓявыԓтэ нэмыӄэй нытвэтчатваӄэнат ачгыта ынкъам нъэӄэтэнӈыткуӄинэт. Ыргынан ныйыԓйивыӄин вэривмимыԓ-уксус
ынкъам нивӄинэт: «Ӄынъегтэԓеквын Гынан Чинитувик, эвыр Гыт еврейыԓьыргэн Тиркэрым!»
Иисусынэ гыргоча а`ӄанмыоттынпык гатваԓен каԓегыргын: «Ӈотӄэн вай еврейыԓьыргэн Тиркэрым».
Ӄоԓ йымэё э`ӄэԓтыԓьэ нэнаӄоԓентойвыӄэнат ԓявԓяввэтгавыт: «Эвыр Гыт – Христосэгыт, ӄынъегтэԓеквын Чиниткин увик ынкъам мури!»
Ӄутынэ-ым нинэтэнтыԓпиӈӄин ытԓён, нинивӄин: «Ӄайыԓгавыркын Аӈаӈэты! Аԓымы гыт ымы ынӈин гэтэнымчеӈигыт.
Ынкъам и`ккы мури ынӈин нэнтымык, Ынан-ым ымы ръэнут э`ткиӈ ԓюӈынрэӄэвэ».
Ынкъам ытԓён иквъи Иисусына: «Ӄэнакэтъогэ, Этынвэгыт, титэ Гыт рэетгъэ Гынин Энанԓявагыргэты».
Иисусынэ татԓыгнэн ытԓён: «Вынэ ӄэйвэ, гыт ратвагъа игыр Гымык рээн кыттаӈванвык ԓыгипыԓьин».
Гатваԓен амгынотъыԓён, тиркытир вусӄыръугъи ынкъам ымнотак вусӄымчыкуръугъи. Ынӈин гатваԓен ӈыроӄычьытагнэты. Ынкъам таароӈрачыкокэн мэнигэйпичгын гынунэтэ чывиптэтгъи.
Иисус ӄоԓентогъэ: «Атэйгыт, тыйыԓыркын Гыныкы Гымнин выйирит». Ивык ынӄэн, Иисус уйӈэ нъэԓгъи.
Римкин маравармата, инэԓьуԓьэ ынӄэн ымыԓьо, рэргавнэн Эӈэӈ ынкъам иквъи: «Ӈотӄэн О’равэтԓьан ӄэгԓынангэт ԓыгипыԓьу гатваԓен!»
Умэкэтыԓьэ нэԓьугъэн ымыԓьо ынӄэн, паԓӄынтатыӈӈогъат, кыпчева ченэтмачвэт эмԓинвиттык.
Ымыԓьо-ым, микынэ ԓыги гэԓгыԓин Иисус, ымы ӈан ӈэвъэнйыръыт, микынти гэетԓинэт Галилеяйпы Ынык рээн, гатвэтчатваԓенат ԓыԓямма мачрыров.
Ынкы гатваԓен о`равэтԓьан еврейыԓьин майӈынымгыпы Аримафея. Ынин нынны Иосиф, ӄоԓ ваԓьын омакатынвык ынпычьыԓьыргин, тэнԓиӈыԓьын ынкъам ԓыгипыԓьын, микынэ нэнъатчаӄэн нъаԓгыргын Энанԓявагыргэн Эӈэӈин. Ынан этԓы вэтгыры нынтынин ыргин рычемгъоквыргын ынкъам тайкыгыргын.
Иосифына, етык Пилатына, йынаннэн Иисусын увик.
Рывиривнин увик ынкъам рычымкэннин мэнигчыку ынкъам румкэвнин панэнаԓьытванвычыко, тайкыё энмык, миӈкы ванэван еп мэӈин энумкэвкыԓьин.
Гатваԓен-ым ы`ԓёӈэт пятница, ганъаԓыӈоԓен суббота.
Ӈэвъэнйыръыт, етыԓьыт Иисусынэ рээн Галилеяйпы, яаԓятгъат Иосифына ынкъам нэԓьугъэн панэнаԓьытван ынкъам Ынин увикик энаномкаквыргын.
Пэԓӄынтэтык ярагты, ыргынан нантэнмавынат таӈыткэԓьыт мытӄыт ынкъам энаркэԓечгыт. Суббота-ы`ԓёк ытри гонтымытваԓенат этгиԓивкэ, миӈкыри рытыйгут гэкэԓиԓин Законык.
