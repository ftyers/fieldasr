Мэлёталгык’ай ынкъам кэлы

Мэлёталгык’ай омкычыкогты ы’ск’агтакватгъэ. Амравырон’а ынкъам эмрувичвэнн’э. Ытльата ивнин:
– Ынн’э арыроватка, ратымн’эквъа.
Овэчванма милютк’эе рытыяннэнат ытльэн вэтгавыт, йык’унтэтгъи. Ипэръэнут ныльунин: вытвытк’ай, пчек’алгык’ай, ныгъёчгын. Овэчвыльанма гэмо лыгнин нотаргычыкогты аратгыргын. Эрэтгъи катамкальарагты. Э’к’экэлы нымыльотъолёк’эн, ымы рэмкыльын ынк’энойгот нинэнтык’ин. Виврэльыръугъи мэлёталгык’ай, ивнин кэлы:
– Гымнан инэнукыльигым ынк’эн тэкичгын!
– Ръэнут-ым нинэнуйгыт?
– К’оратъол, - амвыета иквъи мэлёталгык’ай.
– Ев-ев, амнон’эты мык’оранмырэргъак! - кэлы н’ытогъэ рыногыргэпы. Эйпынин.
Чэн’ыттэтгъи мэлёталгык’ай, тытлырэрын’н’огъэ вуск’ымчыку. Лываквъэ н’ыток. Люур льунин майн’оттийн’ын, апак’атлыръэргъэ ынкаткыната, льунин патгыргык’ай, н’ытогъэ ынкъам гынтэквъи. Рагтык кэльэтэ к’ырирнин мэлёталгын, к’элюк’ гаоратъолратлен! Кылельэквэтгъи. Гынтэв ыльын ыпылк’ыле к’ымэк кэльэтэ нэнайъок’эн. Люур тылянвык милютк’эе льунинэт галгат. К’улильыръугъи:
– Галгаторэ! к’инэвинрэтгыткы, кэльэтэинэрэну- н’ыркын!
Ыннангалгата рилгин’кы ратчын’аннэн мэлёталгык’ай. Кытгынтыпкэрмэч кэлы пынлёгъэ:
– Э’ми мэлёталгын?
– Омкычыкогты гынтэквъи.
К’ол гатле иквъи:
– Мывинрэтгыт энарэрык!
– И-и, вынэ!
– К’ын’элк’икви гымыгк’аптэтнынык.
Кэлы вакъогъэ, гатле рин’эгъи. Лыгэгырголятгъэ гатле, рыпэт йъык рымагтатгъэ. Аны ынк’о рэнтычганнэн кэлы! Анн’энакальайн’ынэн ытръэч гыткат нотаск’ычыкойпы нывытрэтк’инэт. Игыт ынк’энын гыткат вутичгу к’орак ынкъам ы’ттъык итыркыт. Нанрагтатын галгата мэлёталгык’ай ытлыгырыкы ынкъам апагты.
