Кыԓгынӄавкэн гивиӈитык энантыԓявма императора Тиверийына, титэ Понтий Пилат гатваԓен очочо Иудеяк, Ирод гатваԓен эвынэрму Галилеяк, ынин-ым йичьэмиттумгын Филипп гатваԓен эвынэрму Итуреяк ынкъам Трахонитида-ванвык, Лисаний-ым гатваԓен эвынэрму Авилинеяк,
ы`ттъыёԓтаароӈрагэԓевыԓьыт Анна ынкъам Каиафа вама, Эӈэӈэ чыгэйнутэк рывыёԓьавнэн Иоанн, экык Захариян.
Ынкъам Иоаннына кавраӈӈонэнат нутэт, ваԓьыт Иорданкэн гычурмыйиквик. Ытԓён тъэвэты нивӄин, иӈӄун ы`мпаӈвагыргын аԓваӈ рытчыёԓӄыԓ, ынӄоры Эӈэӈэ ранэнаачыторавнэнат э`ӄэԓтэтти, ынкъам вэты турытвиԓьыԓӄыԓти мимԓе.
Кэԓик мэтъатвыткоԓьэн Исайян ынӈин гэкэԓиԓин: «Ӄоԓентоԓьын чыгэйнутэк: „Ӄынтэнмаквыткы ръэт Этынвэты, ӄынвэтгатгыткы Ынинэт кытвэнвыт:
гамгатроочгын мачынан ныйыръэтын, гэмгэӈэй ынкъам и`ннун мачынан нычивтэтын, пъоԓтакы ваԓьыт ръэттэ мачынан нывэтгатынат, апэтгыкыԓьэнат мачынан нынъэԓынэт таӈрыратыԓьо, –
ынкэӈит ымыԓьо нымытваԓьырык нэрэԓьуӈын Эӈэӈин рыягтаԓяквыргын“».
Иоанн нывэтгавӄэн о`равэтԓьагты, микынти ныетӄинэт ыныкы торытвэнво мимԓе: «Мэркычгыргыторэ! Микынэ ԓыги рытчынин торыкы чимгъун, энмэн рэгынтэвыркынитык ваԓьыԓӄыԓепы анӈэнгыпы?
Эмтэӈычьэ ӄынкаԓыроквыткы, тургин ы`мпаӈвагыргын ӄэйвэ аԓваӈ рытчыткы. Ытръэч-ым ынӈэ ивкэ эмӄэԓеԓвынэ: „Мургин ы`ттъыютԓьэн – Авраам!“ Тивыркынитык тури, Эӈэӈэ гаймаӈэн рэтэйкынинэт ӈотэнвыква яатԓьат Авраамына.
А’ԓыгаттэ энмэч варкын уттыкинмык ӄача: уттуут, этэнтыӈэйыръэткыԓьин, ныпрыӄин ынкъам нынинтыӄин йынйынэты».
«Ытԓён вай мури мынръэмык?» – нымӈыԓёӄэн ытԓён рэмкэ.
Иоанн нытатԓыӈыткоӄэн: «Ынӄэнына, микын варкыт ӈиръэ мычыквыт, мачынан ӄоԓ ныйыԓнин ӈъоԓьэты. Ынкъам ынӄэн, микын варкын рооԓӄыԓ, мачынан нитгъэн ымы ынӈин».
Етгъэт торытвэнво мимԓе ымы инэгтэтнумэкэвыԓьыт. «Инэныгъюԓевэтыԓьигыт, – нымӈыԓёӄэнат ытри, – мури мынръэмык?»
«Ынӈэ айынатка мыкыӈ тъэр ваԓьыԓӄыԓык», – татԓыӈыткогъэ ытԓён.
Маравъаԓявыԓьа нэмыӄэй намӈыԓёгъан ытԓён: «Мури-ым мынръэмык?» Иоанн татԓыӈыткогъэ: «Ынӈэ аманэванԓяԓьатка, ы`ръэ авнэнаачыка ынкъам ӄыкачьарытваркынэтык ченэтмэгчермынгыква».
Варата гытгытэ нъатчаӄэн Христос, ынкъам ымыԓьо нычимгъуӄинэт эмӄэԓеԓвынэ, Иоанн вэчьым вай Христос.
Ытръэч-ым Иоанн иквъи ымыԓьорыкы: «Гымнан тури тынтурытвивыркынитык мимԓе. Ытръэч-ым тыԓеркын Ынӄэн, Мэӈин ԓыгармаӈ ваԓьын гымык. Гым атымӈэтвакыԓьэгым ымы рыкыԓвэттурэвык кыеԓпынитти Ынык сандалияпԓякык. Ынан нэрэнтурытвивӈытык тури Эӈэнин Выйитэ ынкъам йынйына.
Выԓпы, рэӄэ Ынан нинэчеритвыӄин кавкавтыӈачьыԓӄыԓ кыкватвъайгыпы, энмэч Ыныкмынгык; кавкавтыӈачьыԓӄыԓ Ынан рэнумэкэвӈынин энаномакавванвык, кыкватвъай-ым рэнԓывэнӈынин авайӈыкэйынйынык».
Иоаннына нинэныгъюԓевӄинэт о`равэтԓьат, таӈпыӈыԓтэԓма.
Титэ-ым ынан тывыӈӈонэн ԓыгивыну ԓынъё этгыргын эвынэрмин Иродын, вэнвыматаԓьын ынык йичьэмиттумгин ӈэвъэнык Иродиада, ынкъам ымыԓьо ӄутти ынин ръачгыргыт,
Иродына инээрнин ымъаӄагыргэты ӄээӄын ӄоԓ: ынан рывосӄыравнэн Иоанн.
Ымваратык рээн Иисус нэмыӄэй турытвигъи мимԓе. Ынкъам титэ Ытԓён гаченъёргаввэтгавԓен, ааӈкатгъэ и`и`н
ынкъам Ынык нъэԓгъи Эӈэӈин Выйивый – увикиԓьын ӄынур пчеӄаԓгын-голубь, – ынкъам ӄэнтэтгъи ӄуԓиӄуԓ: «Гыт – Гымнинэйгыт ы`ԓгу ԓынъёйгыт Эккэйгыт, Гынык Гымнин коргаквыргын».
Титэ Иисусынэ моонэн Чиниткин гэԓеватгыргын, Ынык гэнъэтԓинэт этъыманы ӄԓиккин мынгыткэн парол гивиӈитти. Ытԓён гатваԓен, ынӈин о`равэтԓьат нычимгъуӄинэт, эккэну Иосифын, мэӈин гатваԓен эккэну Илийын. Ӄутти Ынинэт ы`ттъыютԓьэт:
Матфат, Левий, Мелхий, Ианнай, Иосиф,
Маттафия, Амос, Наум, Еслий, Наггей,
Мааф, Маттафия, Семеин, Иосих, Иодай,
Иоанан, Рисай, Зоровавель, Салафиил, Нирий,
Мелхий, Аддий, Косам, Елмадам, Ир,
Иисус, Елиезер, Иорим, Матфат, Левий,
Симеон, Иуда, Иосиф, Ионам, Елиаким,
Мелеай, Меннай, Маттафай, Нафам, Давид,
Иессей, Иовид, Воос, Сала, Наассон,
Аминадав, Админ, Арний, Есром, Фарес, Иуда,
Иаков, Исаак, Авраам, Фара, Нахор,
Серух, Рагав, Фалек, Евер, Сала,
Каинам, Арфаксад, Сим, Ной, Ламех,
Мафусал, Енох, Иарет, Малелеил, Каинам,
Енос, Сиф, Адам, Эӈэӈ.
