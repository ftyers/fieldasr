Ганъаԓыӈӈоԓен инэпээгэткыԓьин кавкавкэн крычмыы`ԓён, таныннынъё Пасхано.
Ы’ттъыёԓкэнат таароӈрагэԓевыԓьа ынкъам инэнчичевэтыԓьэ Каԓегыргыкэн ныранмыӈӄэн Иисус, ытръэч-ым вай гайыԓгавԓенат варатэн акавкэтгыргэты.
Авынкаԓьайӈа-Сатанана эйминнинэт чимгъут Иудан, ныннатъё Искариот. Иуда – ынӄэн ӄоԓ мынгыткэн ӈиръэ пароԓкэн рагъёчачӈыԓьэпы ваԓьын.
Иуда ӄытгъи ы`ттъыёԓтаароӈрагэԓевыԓьэты ынкъам гынрыритыԓьин очочырыкы таароӈракэн. Ынан вэтгаво ԓыгнин ырык рээн, миӈкыри а`ӄантыватык ырыкы Иисус.
Ытри коргаквъат ынкъам вэтгычьатгъат йыԓык ыныкы манэт.
Иуда энатватгъэ ынкъам а`тчаӈӈонэн этгыргын, иӈӄун вэнвакы э`ӄэйыԓык Иисус ырыкы, титэ Ынык рээн ӄырым нытвагъан варат.
Нъэԓгъи инэпээгэткыԓьин кавкавкэн крычмыы`ԓён, титэ ныӄэтвыӄин пасхакэн яракытэпаԓгыӄай.
Иисусынэ тыӈивынинэт Пётр ынкъам Иоанн, ивык ырыкы: «Ӄыԓӄытгытык ынкъам ӄынтэнмаквыткы морыкы пасхакэн рооԓӄыԓ».
«Миӈкы Гыт тэгъеӈыркын, иӈӄун моргынан ынӄэн мынынтэнмавын?» – ытри пынԓёгъат.
Иисус очыткогъэ: «Титэ рэеттык майӈынымнымэты, рэнрынгиивыткы о`равэтԓьан. Ынан рэнрыркынин имԓыйыръыԓьын пувтын. Ӄыркыԓегыткы ытԓён ынкаратагнэты, миӈкыри ытԓён рэрэгъэ.
Яраэтынвэты ӄиквытык: „Инэныгъюԓевэтыԓьэ намӈыԓёркынэгыт гыт: ‘Э’ми рэԓкун, миӈкы Гымнан рэгъючечӈыԓьырык рээн трэнуӈын пасхакэн рооԓӄыԓ?’“
Ынкъам ынан торыкы ранкаԓыровнэн рэԓкун нымэйыӈӄин, таӈайкоԓыԓьын, ӈэнку варкын ымыԓьо торгынан яаёԓӄыԓ. Ымыԓьо ынкы ӄынтэнмаквыткы».
Ытри ӄытгъэт, нэԓьугъэн ымыԓьо, миӈкыри Ытԓён гивԓин, ынкъам нантэнмавын пасхакэн рооԓӄыԓ.
Нъэԓык ӄамомакатгыргын, Иисус ынкъам мынгыткэн ӈиръэ пароԓ апостолтэ арычгывакъогъат ӄамэтваванвык ӄача.
Ынкъам Ытԓён иквъи ырыкы: «Ытръэттэгын Гым тытэгъеӈыркын рук ӈотӄэн пасхакэн рооԓӄыԓ турык рээн еп энъэԓкэ Гымнин тавэмэнӈыгыргын!
Тивыркынитык-ым, Гымнан ӄырым мынуркын ӈоот, вытку нъаԓыӈӈок ԓыгэ-Пасха Энанԓявагыргык Эӈэӈин».
Пиринин койӈын, рывэԓынкыӄунэвнин Эӈэӈ ынкъам иквъи: «Ӄыпиригыткы ӈоот ынкъам ӄыԓпыткуткы турыкичгу.
Тивыркынитык, ӈоткатагнэпы Гымнан ӄырым мыԓпыгъэн виноградкэн э`ӄимыԓ, вытку нъаԓыӈӈок Энанԓявагыргын Эӈэӈин».
Пиринин кавкав, рывэԓынкыӄунэвнин Эӈэӈ, Ынан тэйвыгнин ынӄэн ынкъам йыԓнин ырыкы, эвма: «Вай ӈотӄэн – Гымнин увик. Гымнан ынӄэн тыйыԓыркын рыягтаԓынво, тури. Ӄымԓеткуркыниткы ынӈин кавкав ынкъам ӄынуркыниткы кэтъонво Гым».
Воԓӄытвэӄамэвапԓыткогъат, Ынан ымы-ым ынӈин пиринин койӈын ынкъам иквъи: «Ӈотӄэн койӈын – торвэтгычьат, ръомравъё Гымнин мутԓе. Въэӈӈома Гым трэмутԓытыԓыԓьэтгъэ тури рыягтаԓынво.
Ытръэч-ым ӄыгитэ, Гымнин э`ӄэйыԓыткуԓьын ӄамомакатгыргык Гымык рээн ӄамэтваркын.
Тывъё Каԓегыргык тэӈэвын ваԓьыԓӄыԓ Эккэк О’равэтԓьаргэн. Ытръэч-ым а`ткэӈэты ынӄэн о`равэтԓьагты, микынэ Ытԓён э`ӄэйыԓыркынин!»
Ытри пынԓёткоӈӈогъат ыргичгу, ытԓён вай мэӈин ырыгԓыку тэнмавыркын ынӈин итык.
Ынкъам вай рэгъючечӈыԓьыт еԓырачвыӈыӈогъат, мэӈин ырыгԓыку майӈыӈ ваԓьын.
Ытръэч-ым Иисус иквъи ырыкы: «Тиркэрмэт аԓваԓьыян варатэн этынвычьатыркыт ырыкы ынкъам инэнԓеԓьыт ивыркыт, иӈӄун ытри ныныннынӈэвыркынэт „тэӈгиԓивыԓьу“.
Турыгԓыку ӄырым ынӈин ваԓьыԓӄыԓ. Мачынан майӈыӈ ваԓьын нытваркын ӄынур мыӄыԓьын, эрму-ым ваԓьын – ӄынур выёԓьын.
Мэӈин эрым: арычгывакъоԓьын ӄамэтваванвык ӄача ԓымэвыр выёԓьатыԓьын ыныкы? Вынэ ӈан арычгывакъоԓьын. Гым-ым турыгԓыку ӄынур выёԓьэгым.
Тури гапэԓятторэ Гымык рээн, титэ гатваԓенат Гымнинэт кыттэнгыеӈыт.
Миӈкыри Гымнин Ытԓыгэ энайпатгъэ Гым рытыԓевык Энанԓявагыргын, Гымнан ымы ынӈин тыйыԓыркын ынӄэн торыкы,
иӈӄун тури ӄыӄамэтваркынэтык ынкъам ӄыпавыркынэтык ӄамомакатынвык Гымык рээн Энанԓявагыргык Гымнин. Ынкъам равакъотваркынэтык тиркэрмин ванвыткынык ынкъам ринэнԓеркыниткы мынгыткэн ӈиръэ пароԓ тыӈэрэтти Израилькэн».
Иисус ӄээӄын гивԓин: «Симонэгыт, аны ӄыгитэ, каԓьайӈа-Сатанана пынԓёнэн, иӈӄун ымыԓьоторэ ы`нтааӈытык ынан, ӄынур кавкавтыӈачьын нытэвԓяйвыӄэн ёнрынво въэгти .
Ытръэч-ым Гым гаченъёргаввэтгавэгым Аӈаӈэты, иӈӄун гынин ԓымаԓяквыргын атаԓпыӈӈока нитгъэн. Титэ гыт нэмэ раԓымаԓытвэгъа, ӄынъомраквын ԓымаԓяквыргын ӄутырык рэгъючечӈыԓьырык – чинитйичьэмиттумгык».
«Этынвэгыт! – иквъи Пётр Иисусына. – Гым етъаӈ тытваркын тыԓек Гынык рээн ымы восӄырагты ымы въэгыргэты!»
«Ӄэгԓын тивыркынигыт, Пётр, – Иисус иквъи, – ӈотэнъыԓёк ӄырым еп нъэйӈэгъэн ӄԓегтанӈыгатԓе, гыт-ым энмэч ӈыроча риквъэ, энмэн гынан гэмо инэԓгыркын Гым».
Ынкъам ԓым иквъи ырыкы: «Титэ Гымнан тынӈивытык тури – этэючгыкэ, аманэка ынкъам эпԓеккэ, – эви тури гаӈъотваторэ?» «Ванэван», – татԓыӈыткогъат ытри. «
Игыр-ым, – иквъи ырыкы Иисус, – мачынан микын варкыт манэт, ныпирининэт ынӄэнат, мачынан ныпиринин ымы тэючгын, микын-ым уйӈэ, мачынан нынвиԓыткувнинэт чиниткинэт эвиръыт ынкъам ныркурнин маравръысӄын.
Тивыркынитык, Каԓегыргык тывъё вэты ваԓьыԓӄыԓ Гымыкы: „Ытԓён э`ӄэԓтэтыԓьу нэԓгыгъэн“. Ынкъам ынӄэн пэтԓе ратвагъа».
«Этынвэгыт, вай ӈутку ӈиръэ маравръысӄат», – иквъэт ытри. «Мэчынкы», – татԓыӈыткогъэ Ытԓён.
Ӈыток ярайпы Иисус эквэтгъи, ӄынур ӄонпыӈ, Елеонкэн ӈаеты. Ынык кыԓегъэт ымы рэгъючечӈыԓьыт.
Етык ванвэты Ытԓён иквъи ырыкы: «Ӄыченъёргаввэтгавыркынэтык, иӈӄун торыкы вэты авнатвака нъитын кыттэнгыеӈ».
Чинит-ым руԓтыгъи ырыкайпы мачрыровэты ынкъам ӈырапычга ченъёргаввэтгаквъэ:
«Ытԓыгигыт, ивкэ ӈан нъытэгъеӈын аԓва рыԓик Гымыкайпы ӈоткэн тавэмэнӈыгыргын! Ӄоныры-ым, мачынан нытвагъан Гынин тъэвчемгъогыргын, этԓы-ым Гымнин!»
Э’э`йпы Ыныкы вытрэтгъи ангел ынкъам нэнанъомрытвэвӄэн Ытԓён.
Эмтэвиминӈэтэ Иисус ченъёргаввэтгавыӈӈогъэ пытӄыӄэтпыӈ, ынкъам Ынин гытԓён гатваԓен ӄынур тиԓиԓьын нотасӄэты мутԓыйитйит.
Ченъёргаввэтгавыпԓыткок ынкъам ӄутык, Ытԓён эймэквъи рагъёчачӈыԓьырыкы ынкъам ԓьунинэт ытри йыԓӄыԓьыт, пэӈъивэтыԓьыт ампыннытвак.
«Иа`м тури йыԓӄэтыркынитык? – иквъи Ытԓён ырыкы. – Ӄыԓӄутгытык ынкъам ӄыченъёргаввэтгавыркынэтык, иӈӄун торыкы вэты авнатвака нъитын кыттэнгыеӈ!»
Ынкъам вай, еп ынӄэн тывма Иисусынэ, ининигъи о`равэтԓьамкын инэрэпирисӄыченӈыԓьын Ынык, ы`ттъыёча ырык гэԓеԓин нынныԓьын Иуда, ваԓьын мынгыткэн ӈиръэ пароԓгыпы рагъёчачӈыԓьэпы. Ытԓён эймэквъи Иисусына, окватынво Ытԓён.
«Иуда, – иквъи ыныкы Иисус, – ынръам вай гынан э`ӄэйыԓыркын уквэтэ Экык О’равэтԓьаргэн?»
Ынкэӈит Ынык гроԓмакы ваԓьыт, чичевык ръэнут игыр ратвагъа, иквъэт: «Этынвэгыт, вэчьым мынмаравръысӄыткомык?»
Ынкъам ӄутынэ кыпԓынэн выёԓьын ы`ттъыёԓтаароӈрагэԓевыԓьэн ынкъам чывисӄыченнин ынин мраӈвэԓёԓгын.
«Ратанӈавӈэн, ӄыпаатык!» – иквъи ырыкы Иисус. Ынкъам рыйитэ рымэԓевэннин вэԓёԓгын выёԓьэн.
Ятыԓьэты-ым ы`ттъыёԓтаароӈрагэԓевыԓьэты, очочеты таароӈрагынрыратыԓьэн ынкъам ынпычьыԓьэты Иисус иквъи: «Ынръам вай рэӄу тури еттык гамаравръысӄыма ынкъам готтынпыма, ӄынур Гым э`ӄэԓтыԓьигым?
Гамгаы`ԓёк Гым гатвайгым турык рээн таароӈрак, ынкъам торгынан Гым ванэван ӄинэнрэӄэквытык. Ытръэч-ым вай игыр тургин ы`ԓёӈэт ынкъам анӈэнавагыргыт рытыԓевыткуркыт».
Иисус нэпирисӄычетгъэн ынкъам нэнԓегъэн ярачыкогты ы`ттъыёԓтаароӈрагэԓевыԓьэн. Пётр гэԓеԓин матъяаԓ.
Гынонагтатванвык тапэнъёԓгыӈгъат, о`равэтԓьат вакъогъат ынкы гроԓмакы, вакъогъэ ымы Пётр ырык рээн.
Ӄоԓ выёԓьыӈава ԓьунин ытԓён вакъотваԓьын пэнъёԓгыӄэргычыко, тэӈгитэнин ытԓён ынкъам иквъи: «Ымы ӈотӄэн гатваԓен Ынык рээн!»
Ытръэч-ым Пётр кавтычгогъэ: «Ӈавыԓ, гымнан гэмо Ытԓён».
Пэтԓе ӄоԓ о`равэтԓьан, ԓьук ытԓён, иквъи: «Ымы гыт ырык рээн ваԓьэгыт». «Аны вай ванэван, ӄԓей», – очыткогъэ Пётр.
Гаԓягъэ ӄымэк ыннэн кэԓивытгыр, ынкъам ԓымӈэ ӄоԓ иквъи аԓгаӈэка: «Вынэ ӄэйвэ, ӈотӄэн нэмыӄэй гатваԓен Ынык рээн, ытԓён вай аԓымы гаԓиԓеяԓьын».
«Гымнан гэмо, ръэнут гынан тывыркын», – иквъи Пётр. Ынкъам титэ ынӄэн ынан нэнатвыӄэн, а`йӈаӈӈогъэ ӄԓегтанӈыгатԓе.
Этынва гитэнин Пётр тыԓик ыныкаӈӄачагты, ынкъам Пётрына кэтъонэнат Ынин вэтгавыт, тывъёттэ ыныкы: «Еп ӄырым нъэйӈэгъэн ӄԓегтанӈыгатԓе ӈотэнъыԓёк, гынан ӈыроча э`нӄу ринэԓгыгъэ».
Ынкъам ӈыток агтатванвэпы кытпыннэты тэргатгъэ.
О’равэтԓьата-ым, гынрырэтыԓьэ Иисус, тэрмэчьыӈу ныԓгивыӄин ынкъам ныркыпчевыӄэн Ытԓён,
нэнаръэӄэн Ынин ԓьуԓӄыԓ ынкъам нымӈыԓёӄэн: «Ӄымэтъатвыгэ, ӄэԓкыԓгын, микынэ Гыт наркыпԓыгыт?»
Ынкъам нымкыӄинэт ӄутти кытъаӄавэтгавыт гатвэвыԓенат Ыныкы.
Титэ эргыръогъэ, вараткэнат ынпычьыԓьыт, ы`ттъыёԓтаароӈрагэԓевыԓьыт ынкъам инэнчичевэтыԓьыт Каԓегыргыкэн умэкэтгъэт. Ыргин майӈомакатынвэты нэрэтгъэн Иисус.
«Ӄочыткоркын, Гыт – Христосэгыт?» – пынԓёгъат ытри. «Эвыр Гым торыкы триквъэ, ӄырым ԓымаԓё ӄинэнтытык,
эвыр-ым трамӈыԓётык, ӄырым ӄочыткотык, – иквъи Иисус. –
Ынӈатаԓ-ым ӈоткатагнэпы Экык О’равэтԓьаргэн равакъотваркын мынгымраӈӄач Эӈэӈык Ынангаймаӈэныԓьык ».
«Гыт – Эккэйгыт Эӈэӈин?!» – пынԓёгъат ымыԓьо. «Рыпэт тури чинит ивыркынитык, энмэн Гым», – татԓыӈгъэ Иисус.
«Ӄынвэр вай, авнамӈыԓёка мэӈин! – ытри иквъэт. – Моргынан чинит ымыԓьо мытваԓёмын Ыныкайпы!»
