Ӄоԓ гитԓин Иисус гаченъёргаввэтгавԓен ӄоԓ ванвык. Ытԓён пԓыткугъи, ӄутынэ рэгъючечӈыԓьэ ивнин: «Этынвэгыт, ӄыныгъюԓевыткуги ченъёргаввэтгавык, ӄынур Иоаннына рыгъюԓевнинэт ынинэт рэгъючечӈыԓьыт».
Иисусынэ ивнинэт ытри: «Ченъёргаввэтгавык ынӈот ӄивыркынитык: Ытԓыгын мургин, и`и`к ваԓьэгыт, мачынан ԓыгивэймэну ы`ныԓгыркын нынны Гынин! Мачынан нынъэԓын Энанԓявагыргын Гынин, мачынан нытваркын тъэвчемгъогыргын Гынин нутэйиквик, ӄынур-ым и`и`к.
Ӄыԓпынрыткоркын ягтаԓынво рооԓӄыԓя морыкы амӄынъыԓёк,
ынкъам ӄынэнаачытораквынат мургинэт э`ӄэԓтэтти, ӄун-ым ымы моргынан мытнэнаачыторавыркынат тинэнъэӄэӈэтыԓьыт морыкы. Ӄитги Гыт ынӈин, иӈӄун вэты авнатвака морыкы кыттэнгыеӈыт, ипэ-ым ӄывириӈыткуги анӈэнаԓьэпы».
Ынӄоры Иисус иквъи ырыкы: «Энмэн-ым, ӄынур турык варкын тумгытум, ынкъам вай гыт етгъи ыныкагты гынунныкитэ ынкъам эвыӈӈогъан: „Тумгигыт, ӄыначыӈаквынат гымыкы ӈыръо кавкавыт,
гымыкы пыкиргъи тумгытум, ынраӄ-ым гым тэӈуйӈэ тытваркын рэӄэ кывэйык“.
Ынӄэн-ым, мэӈин ярак ваԓьын, рататԓыӈгъа: „Энанаромкавка аны гымыкы. Тытыԓ энмэч ганныматԓен, гымнан тынатчьавынат нэнэнэт, тыԓвавыркын пынрыткок гыныкы“.
Тивыркынитык тури, энмэн эвыр ытԓён ӄырым ныԓӄутын ынкъам ӄырым ныйыԓнин ӄотына кавкав эмтумгыԓьэтык, эвыр тъэвванԓяк, ытԓён рэԓӄутгъэ ынкъам рэйыԓнин ынкэмиԓ, тъэр ынӄэнына рамӈыԓёнэн.
Ынкъам Гымнан тивыркынитык: ӄыйынатыркынэткы – ынкъам торгынан рэйминӈыткы, ӄыԓӄырирыркыниткы – ынкъам рэԓьуӈыткы, ӄыпэгчаткоркынэтык – ынкъам торыкы наратытԓёмӈын.
Гамгао`равэтԓьан, мэӈин ныванԓяӄэн – нэймитыткуӄин, микынэ нинэԓӄыриркин – ынӄэнына нинэԓьуӄин, ынкъам мэӈин нытытԓыпэгчаткоӄэн – ыныкы нытытԓёпӄэн.
Рэӄытԓыгэ рэйыԓнин аккагты кымъыԓгычгын, титэ ынӄэнына рамӈыԓёнэн ынык ыннээн?
Эвытԓым, эвыр рамӈыԓёнэн ԓигԓиг, ыныкы рэйыԓнин чиԓимуӄ-эпээпэй?
Ынкъам эвыр тури, анӈэнаԓьыо`равэтԓьаторэ, гэгъюԓеттури йыԓык ченэткмэйӈэты ръэнут таӈэты ваԓьын, ӄэйвэ эты тургин И’и`кин Ытԓыгэ ӄырым ныйыԓнин Эӈэӈин Выйивый ынӄэнырыкы, микынти Ынык ванԓяркыт?»
Ӄоԓ итык Иисус ныкаԓьантоӈатӄэн эйиԓыкыԓьыргин кэԓьэк, ынкъам, титэ кэԓы ӈытогъэ, эйиԓыкыԓьин вэтгавыӈӈогъэ. Рэмкын гиничгытэтԓин.
Ытръэч-ым ӈыръыӄутти гивԓинэт: «Ынӄэн Веельзевулынэ, кэԓьэргин очоча, рэрмэвэннин Ытԓён каԓьантавык!»
Ӄутырык-ым нытэнгыеӈӄин Ытԓён – натъэвванԓяӈӈогъан Ыныкайпы эӈэӈгыйив э`э`йпы.
Ытръэч-ым Иисусынэ, ԓыги ԓыӈэ ыргинэт чимгъут, ивнинэт ытри: «Варат гэмгэнутэкин чинит ыныкчыку э`ӄэткуԓьын ръоравэтԓьатаԓпыгъа, ымы-ым ройыръын, миӈкы ӄонпыӈ амъянратко ваԓьыт, рэтъэттывигъэ.
Эвыр-ым ымы каԓьайӈын-Сатана чинит ыныкчыку янръатгъэ, эви-ым ынин энанԓявагыргын ранкытгыԓгаквъа?
Эвыр Гымнан тынынтоӈатыркынат кэԓьэт Веельзевулынин армагырга, ръаармагырга-ым турыкэккэрык нанынтоӈатыркынат ытри? Ынӄэната ытри нытванат торыкы судыԓьу.
Эвыр-ым Гымнан Эӈэӈин армагырга тынынтоӈатыркынат кэԓьэт, эвыӈан, Энанԓявагыргын Эӈэӈин энмэч етгъи торыкагты.
Эвыр эрмэԓьэ о`равэтԓьата гырыма рыюркынин чиниткин яраӈы, ынин яӈайыръын гынрэтэты ратвагъа.
Ытръэч-ым эвыр пэнрыткоркын ыныкы мэӈин армаӈ ваԓьын, эвыр раԓвыгнэн ытԓён, риткэгнин ынык ырыт, ръэнут мычвыно ԓыгнин ынӄэнына, ынкъам рэтэйвыгнин ынык пэрэё.
Мэӈин ванэван Гымык рээн нытвагъан, ынӄэн Гымык о`раԓвагты ваԓьын. Мэӈин ванэван нынумэкэвын Гымык рээн, ынӄэн ныԓяпԓыпатӄэн». «
Титэ кэԓы нынтоӄэн о`равэтԓьайпы, ытԓён ныԓейвыткуӄин эмԓыкэванвыткок, эмыԓӄырирэ ваны паӈъэвӈытокэн, ынкъам эԓьукэ ԓыӈык, нивӄин: „Китаӄун-ым мыпэԓӄынтэтгъэк гымыкрагты, мэӈӄо тынтогъак“.
Ынкъам, пэԓӄынтэтык, нинэԓьуӄин ынӄэн гэӈуйвэгыткуԓин ынкъам гэйыръытвыԓин.
Ынкэӈит ытԓён нэквэтӄин ынкъам нинэпириӄинэт ынык рээн ӄутти ӈэръамытԓыӈэн кэԓьэт, пытӄыанӈэнаӈ ынык ваԓьыт, ынкъам ытри, рэсӄивык, ынкы нынымытваӄэнат. Ӄымэԓ ӈотэнъоравэтԓьан пытӄыа`ткэӈ ы`ттъыёԓвагыргык нытваӈӈоӄэн».
Иисусынэ ынӄэн тывма, ӈэвъэнйыръын о`равэтԓьаԓыкойпы ӄуԓиԓьэтгъи: «Кычьымыԓьын ынӄэн ытԓя, микынэ нагтогыт Гыт ынкъам нанԓыватгыт!»
Иисус-ым татԓыӈыткогъэ: «Кычьымыԓьыт ынӄэнат, микырык наваԓёмыркын Эӈэӈин вэтгав ынкъам нэркыԓеркын тывъё!»
Титэ-ым рэмкын умэкэтръугъи Иисусынэ гроԓмакы, Ытԓён вэтгавыӈӈогъэ: «Коԓё гъэӄэрэԓин игыркин тыӈэрэт! Натъэвытвыркын эӈэӈгыйив, ытръэч-ым ӄырым ныйыԓын ырыкы эӈэӈгыйив, рыпароч Ионан эӈэӈгыйивык.
Миӈкыри Иона нъэԓгъи эӈэӈгыйиву Ниневиякэн нымытваԓьырыкы, ԓыгэн-ым ынӈин Экык О’равэтԓьаргэн ратвагъа эӈэӈгыйиву игыркин тыӈаратэты.
Айваԓыӈӄачкэн тиркэрмэӈэв рэетгъэ Суд-ы`ԓёк ынкъам энаачо рэԓгыгнинэт ӈутинтыӈэрэткин о`равэтԓьат, ӄэԓёӄъым ытԓён нотачьомыткынгыпы гэетԓин паԓёмтэԓынво тиркэрмин Соломонын кувчемгъогыргын. Игыр-ым турык рээн ынӄэн, мэӈин о`птыӈ ваԓьын Соломонына.
Нымытваԓьыт Ниневияк рэенӈыт Суд-ы`ԓёк ынкъам энаачо нэрэԓгыӈын ӈутинтыӈэрэт, ӄэԓёӄъым ниневияԓьа, ваԓёмык Ионанэн тъэввэтгаквыргын, ыргин ы`мпаӈвагыргын аԓваӈ гэтчыԓин. Игыр-ым турык рээн Ынӄэн, Мэӈин о`птыӈ Ионана ваԓьын». «
Ванэван микынэ нытриԓнин ӈыԓетыԓьын ээк ыяа ваԓьык ванвык эвытԓым кукэгиӈкы. Аны вай йъэԓыги ынӄэн нытриԓӄин оԓечгыткынык, иӈӄун рэсӄивыԓьэ ы`нԓьуркын ӄэргыӄэр.
Гынинэт ԓыԓет – ынӄэн гыныкувикин ээк. Эвыр гынинэт ԓыԓет тэӈык инэԓьуркыт, ымыԓьо гынин увик ӄэргыԓьын. Ыныкит-ым ԓыԓет инэԓьуркыт э`ткиӈык, ымыԓьо гынин увик вусӄыԓьын.
Аны вай ӄыгитэ, гыныкгэта ӄэргыӄэр, гыныкчыку ваԓьын, ӄырымэн эты вусӄывуч?
Ынӄэната, эвыр ымыԓьэты гынин увик ӄэргыԓьын ынкъам уйӈэ ымы ръэнут вусӄыԓьын, ынкы ымыԓьэты ӄэргытваркын, ӄынур аакгыпы рыӄэргавъёйгыт».
Титэ Иисус вэтгавыпԓыткогъэ, ӄоԓ фарисейыԓьа э`йӈэвнин Ытԓён митиврэк. Иисус рэсӄиквъи ынкъам арычгывакъогъэ.
Фарисейыԓьа-ым ԓьунин, энмэн Ынан ԓюӈиԓгытэвэ мынгыт мэтэвраӈӈотагнэты, ынкъам гиничгытэтԓин.
Ытръэч-ым Этынва ивнин ытԓён: «Вай-ым торгынан, фарисейыԓьа, гыргочаӈӄач койӈыт ынкъам уӄӄэмэт эчерикэ рытыркыниткы, ипэ-ым тури нытуԓьытури ынкъам нанӈэнаторэ.
Тотъэты ваԓьыторэ! Эви Ынӄэнына, Микынэ рытомгавнэн тургин гыргочан, ванэван нынтомгавнэн ымы тургин йыръын?
Ӄылпынрыркынэткы ӈъоԓьыт ымԓеӈгыпы рэвинрэнӈэ ытри, ынкэӈит турык ымыԓьо ратвагъа эпэты ваԓьо.
Э’тки торыкы, фарисейыԓьыторэ, ӄэԓёӄъым торгынан йыԓыркыниткы мынгытӄав чывипыт мятайпы, рутайпы-таӈыткэвъайгыпы ынкъам ӄутти тыӈачьэпы эвыр ырыгтыӈайыръэпы, тури паатык ӄэгԓын итык ынкъам ы`ԓгычьэтык Аӈаӈэты. Аны вай рыковратавъёԓӄыԓ ынӄэн, ынкъам ымы ӄоԓ антээватка.
Э’тки торыкы, фарисейыԓьыторэ, ӄэԓёӄъым тури нытэӈычьэттури инэнԓек синагограк, тэгъеӈыркынитык, иӈӄун нывэймэнъэв ы`нйиԓытриԓыркынитык варатэн омакатынвык.
Э’тки торыкы! Тури ӄынур эгыйивӄэвкыԓьинэт панэнаԓьытванвыт: о`равэтԓьат ԓейвыткуркыт ынӄэнаткынык ратгэмаво ԓыӈэ».
Ынкэӈит ӄоԓ законынчечаватыԓьын крупупэтгъи Иисусына: «Инэныгъюԓевэтыԓьигыт, Гыт ынӄэната ымы морыкы инэнъээ`выткуркын».
Ытръэч-ым Иисус иквъи: «Э’тки ымы торыкы, законынчечаватыԓьыторэ, ӄэԓёӄъым торгынан аӈъачтагнэты о`равэтԓьарыкы йыӈэркыниткы имтит, чинит-ым ымы ӄырым киткит ӄынвинрэттык.
Э’тки торыкы, ӄэԓёӄъым тэйкыркыниткы кэтъоквыт мэтъатвыткоԓьырыкы, микынти ганмыԓенат тургин ы`ттъыютԓьэрык.
Ӈотӄэната рыкаԓыровыркынэткы, вэтгыры варкынэтык турык ы`ттъыютԓьэк рээн: ыргынан ганмыԓенат мэтъатвыткоԓьыт, торгынан-ым тэйкыркыниткы ырыкы кэтъоквыт.
Эӈэӈэ Чиниткин кувчемгъогыргык митъэԓьунин ынӄэн, титэ иквъи: „Гымнан трэнӈивынэт ырыкы мэтъатвыткоԓьыт ынкъам пынԓыратыԓьыт. Ӄутти ыргынан наранмынат, ӄутти ԓымынӄо нэрэркыԓеԓьэтынэт.
Ынкъам Гымнан трэтэнымчевӈын игыркин тыӈэрэт курэ ымтымъёттэ мэтъатвыткоԓьык рытомгавтагнэпы вагыргын:
Авельгыпы Захариятагнэты, мэӈин ганмыԓен вытгырык энанэнтыткованвык ынкъам таароӈрак“. Ии аны, тивыркынитык: трэтэнымчевӈын ӈутинтыӈэрэт.
А’ткэӈэты торыкы, законынчечаватыԓьыторэ, ӄэԓёӄъым торгынан ԓыги рытчыткы, миӈкыри рэсӄивык Энанԓявагыргэты Эӈэӈин, ытръэч-ым тури чинит ԓюӈрэсӄивэ, ынкъам ымы рэрэсӄивӈыԓьыт ԓюӈытриԓе».
Иисусынэ тывнэн ӈоот ынкъам ӈытогъэ. Ынкатагнэпы инэнчичевэтыԓьэ Каԓегыргыкэн ынкъам фарисейыԓьа, анӈэнайпыԓьыт Ыныкы, намӈыԓёԓьатыӈӈогъан,
иӈӄун вэԓер рэӄык энаачо ԓыӈык Ытԓён.
